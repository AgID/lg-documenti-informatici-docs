Formazione dei documenti informatici
====================================

Documento informatico 
---------------------

Formazione del documento informatico 
~~~~~~~~~~~~~~~~~~~~~~~~~~~~~~~~~~~~

Il contenuto del presente capitolo si applica, salvo ove diversamente
specificato, ai soggetti di cui all’art. 2 commi 2 e 3 del CAD.

Il documento informatico è formato mediante una delle seguenti modalità:

a) creazione tramite l’utilizzo di strumenti software che assicurino la
produzione di documenti nei formati previsti nell’allegato 2;

b) acquisizione di un documento informatico per via telematica o su
supporto informatico, acquisizione della copia per immagine su supporto
informatico di un documento analogico, acquisizione della copia
informatica di un documento analogico;

c) memorizzazione su supporto informatico in formato digitale delle
informazioni risultanti da transazioni o processi informatici o dalla
presentazione telematica di dati attraverso moduli o formulari resi
disponibili all’utente;

d) generazione o raggruppamento anche in via automatica di un insieme di
dati o registrazioni, provenienti da una o più banche dati, anche
appartenenti a più soggetti interoperanti, secondo una struttura logica
predeterminata e memorizzata in forma statica.

Il documento informatico deve essere identificato in modo univoco e
persistente. Nel caso della Pubblica Amministrazione [1]_,
l’identificazione dei documenti oggetto di registrazione di protocollo è
rappresentata dalla segnatura di protocollo univocamente accoppiata al
documento. L’identificazione dei documenti non protocollati è affidata
alle funzioni del sistema di gestione documentale. In alternativa
l’identificazione univoca può essere realizzata mediante associazione al
documento di una sua impronta crittografica basata su funzioni di *hash*
che siano ritenute crittograficamente sicure.

Il documento informatico è immodificabile se la sua memorizzazione su
supporto informatico in formato digitale non può essere alterata nel suo
accesso, gestione e conservazione.

Nel caso di documento informatico formato secondo la sopracitata lettera
a), l’immodificabilità e l’integrità sono garantite da una o più delle
seguenti operazioni:

-  apposizione di una firma elettronica qualificata o di un sigillo
   elettronico qualificato o firma elettronica avanzata;

-  memorizzazione su sistemi di gestione documentale che adottino idonei
   criteri di sicurezza in accordo con quanto riportato al § 3.9;

-  versamento ad un sistema di conservazione.

Nel caso di documento informatico formato secondo la sopracitata lettera
b) l’immodificabilità ed integrità sono garantite da una o più delle
seguenti operazioni mediante:

-  apposizione di una firma elettronica qualificata o di un sigillo
   elettronico qualificato o firma elettronica avanzata;

-  memorizzazione su sistemi di gestione documentale che adottino idonee
   politiche di sicurezza in accordo con quanto riportato al § 3.9;

-  versamento ad un sistema di conservazione.

Nel caso di documento informatico formato secondo le sopracitate lettere
c) e d) le caratteristiche di immodificabilità e di integrità sono
garantite da una o più delle seguenti operazioni:

-  apposizione di una firma elettronica qualificata o di un sigillo
   elettronico qualificato o firma elettronica avanzata

-  registrazione dell’esito dell’operazione di formazione del documento
   informatico, compresa l’applicazione di misure per la protezione
   dell’integrità delle basi di dati e per la produzione e conservazione
   dei log di sistema;

-  produzione di una estrazione statica dei dati e il trasferimento
   della stessa nel sistema di conservazione.

La certezza dell’autore è la capacità di poter associare in maniera
certa e permanente il soggetto che ha sottoscritto il documento stesso.

Al momento della formazione del documento informatico immodificabile, 
devono essere generati e associati permanentemente ad esso i relativi 
metadati. L’insieme dei metadati del documento informatico è definito 
nell’allegato 5 “Metadati” alle presenti linee guida.



La disponibilità e la riservatezza delle informazioni contenute nel
documento informatico sono garantite attraverso l’adozione di specifiche
politiche e procedure predeterminate dall’ente, in conformità con le
disposizioni vigenti in materia di accesso e protezione dei dati
personali. Nel caso della Pubblica Amministrazione, tali politiche e
procedure sono contenute nel manuale di gestione documentale di cui al
paragrafo 3.5. L’evidenza informatica corrispondente al documento
informatico immodificabile è prodotta in uno dei formati contenuti
nell’Allegato 2 “Formati di file e riversamento” alle presenti linee
guida ove sono specificate, anche, le caratteristiche e i criteri di
scelta del formato stesso.

.. [1]
   Si fa riferimento ai soggetti di cui all’art. 2 comma 2, lettera a)
   del CAD.

Copie per immagine su supporto informatico di documenti analogici 
-----------------------------------------------------------------

La copia per immagine su supporto informatico di un documento analogico
è prodotta mediante processi e strumenti che assicurino che il documento
informatico abbia contenuto e forma identici a quelli del documento
analogico da cui è tratto, previo raffronto dei documenti o, nel caso di
esigenze di dematerializzazione massiva di documenti analogici,
attraverso certificazione di processo nei casi in cui siano adottate
tecniche in grado di garantire la corrispondenza della forma e del
contenuto dell’originale e della copia.

I requisiti tecnici per la certificazione di processo sono individuati
nell’allegato 3 “Certificazione di Processo”.

La conformità della copia per immagine ad un documento analogico è
garantita mediante l’apposizione della firma digitale o firma
elettronica qualificata o firma elettronica avanzata, ovvero del sigillo
elettronico qualificato o avanzato da parte di chi effettua il
raffronto.

L’attestazione di conformità delle copie per immagine su supporto
informatico di un documento analogico può essere inserita nel documento
informatico contenente la copia per immagine o essere prodotta come
documento informatico separato contenente un riferimento temporale e
l’impronta di ogni copia per immagine. Il documento informatico
contenente l’attestazione è sottoscritto con firma digitale o firma
elettronica qualificata o avanzata del notaio o del pubblico ufficiale a
ciò autorizzato.

Duplicati, copie ed estratti informatici di documenti informatici 
-----------------------------------------------------------------

Un duplicato informatico ha lo stesso valore giuridico del documento
informatico da cui è tratto se è ottenuto mediante la memorizzazione
della medesima evidenza informatica, sullo stesso dispositivo o su
dispositivi diversi; ad esempio, effettuando una copia da un PC ad una
pen-drive di un documento nel medesimo formato.

La copia di un documento informatico è un documento il cui contenuto è
il medesimo dell’originale ma con una diversa evidenza informatica
rispetto al documento da cui è tratto, come quando si trasforma un
documento con estensione “.doc” in un documento “.pdf”. L’estratto di un
documento informatico è una parte del documento con una diversa evidenza
informatica rispetto al documento da cui è tratto. Tali documenti hanno
lo stesso valore probatorio dell’originale da cui hanno origine se la
stessa conformità non viene espressamente disconosciuta. In particolare,
la validità del documento informatico per le copie e/o estratti di
documenti informatici è consentita mediante uno dei due metodi:

-  raffronto dei documenti;

-  certificazione di processo.

I requisiti tecnici per la certificazione di processo sono individuati
nell’allegato 3 “Certificazione di Processo”.

Il ricorso ad uno dei due metodi sopracitati assicura la conformità del
contenuto della copia o dell’estratto informatico alle informazioni del
documento informatico di origine.

La conformità della copia o dell’estratto informatico ad un documento
informatico è garantita mediante l’apposizione della firma digitale o
firma elettronica qualificata o firma elettronica avanzata, nonché del
sigillo elettronico qualificato e avanzato da parte di chi effettua il
raffronto.

Laddove richiesta dalla natura dell’attività, l’attestazione di
conformità delle copie o estratti informatici di documenti informatici
può essere inserita nel documento informatico contenente la copia o
l’estratto. L’attestazione di conformità delle copie o dell’estratto
informatico di uno o più documenti informatici può essere altresì
prodotta come documento informatico separato contenente un riferimento
temporale e l’impronta di ogni copia o estratto informatico. Il
documento informatico contenente l’attestazione è sottoscritto con firma
digitale o con firma elettronica qualificata o avanzata del notaio o del
pubblico ufficiale a ciò autorizzato.

Il documento amministrativo informatico 
---------------------------------------

Formazione del documento amministrativo informatico
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

Al documento amministrativo informatico si applicano le stesse regole
valide per il documento informatico, salvo quanto specificato nel
presente paragrafo.

La Pubblica Amministrazione forma gli originali dei propri documenti
attraverso gli strumenti informatici riportati nel manuale di gestione
documentale del sistema di gestione informatica dei documenti oppure
acquisendo le istanze, le dichiarazioni e le comunicazioni di cui agli
articoli 5 -bis [2]_, 40 -bis [3]_ e 65 [4]_ del CAD.

Il documento amministrativo informatico è identificato e trattato nel
sistema di gestione informatica dei documenti con le modalità descritte
nel manuale di gestione documentale.

Le istanze, le dichiarazioni e le comunicazioni di cui agli articoli
5-bis, 40-bis e 65 del CAD sono identificate e trattate come i documenti
amministrativi informatici. Se soggette a norme specifiche che prevedono
la sola tenuta di estratti per riassunto sono memorizzate in specifici
archivi informatici dettagliatamente descritti nel manuale di gestione
documentale.

Il documento amministrativo informatico assume le caratteristiche di
immodificabilità e di integrità, oltre che con le modalità di cui al
paragrafo 2.1.1, anche con la sua registrazione nel registro di
protocollo, negli ulteriori registri, nei repertori, negli albi, negli
elenchi, negli archivi o nelle raccolte di dati contenute nel sistema di
gestione informatica dei documenti con le modalità descritte nel manuale
di gestione documentale.

Al documento amministrativo informatico viene associato un insieme
di metadati, come indicato nell’allegato 5 “Metadati” alle presenti 
Linee guida, così come previsto ai sensi dell’art 53 del TUDA [5]_ 
per la registrazione di protocollo, nonché ai sensi dell’articolo
56 del TUDA [6]_ per i metadati relativi alla classificazione ed 
alla definizione dei tempi di conservazione, in coerenza con il piano di conservazione e dei
metadati che definiscono la relazione con l’aggregazione
documentale informatica d’appartenenza. 

Inoltre, sono associati i metadati atti a fornire le informazioni
relative alla modalità di formazione e alla tipologia del documento,
alla presenza di allegati, alla riservatezza dello stesso, alle
informazioni per identificare il formato, alla versione, e, infine,
all’esito delle verifiche a cui il documento viene sottoposto. 

Fanno eccezione i documenti soggetti a registrazione particolare a 
cui comunque vengono associati l’insieme dei metadati previsti
per il documento informatico immodificabile, come descritto nel 
manuale di gestione documentale.

Al documento amministrativo informatico sono associati eventuali
ulteriori metadati rilevanti ai fini amministrativi o per finalità
gestionali o conservative, definiti, per ogni tipologia di documento, 
nell’ambito del contesto a cui esso si riferisce, e descritti nel 
manuale di gestione documentale.

.. [2]
    L’art. 5-bis, comma 1, del CAD prevede che “La presentazione di
   istanze, dichiarazioni, dati e lo scambio di informazioni e
   documenti, anche a fini statistici, tra le imprese e le
   amministrazioni pubbliche avviene esclusivamente utilizzando le
   tecnologie dell’informazione e della comunicazione. Con le medesime
   modalità le amministrazioni pubbliche adottano e comunicano atti e
   provvedimenti amministrativi nei confronti delle imprese”.

.. [3]
    L’art. 40-bis del CAD prevede che “Formano comunque oggetto di
   registrazione di protocollo ai sensi dell’articolo 53 del decreto del
   Presidente della Repubblica 28 dicembre 2000, n. 445, le
   comunicazioni che provengono da o sono inviate a domicili digitali
   eletti ai sensi di quanto previsto all’articolo 3-bis, nonché le
   istanze e le dichiarazioni di cui all’articolo 65 in conformità alle
   regole tecniche di cui all’articolo 71”.

.. [4]
    L’art. 65 del CAD disciplina “Le istanze e le dichiarazioni
   presentate per via telematica alle pubbliche amministrazioni e ai
   gestori dei servizi pubblici”.

.. [5]
    L’art. 53, comma 1, del TUDA prevede che “La registrazione di
   protocollo per ogni documento ricevuto o spedito dalle pubbliche
   amministrazioni è effettuata mediante la memorizzazione delle
   seguenti informazioni: a) numero di protocollo del documento generato
   automaticamente dal sistema e registrato in forma non modificabile;
   b) data di registrazione di protocollo assegnata automaticamente dal
   sistema e registrata in forma non modificabile; c) mittente per i
   documenti ricevuti o, in alternativa, il destinatario o i destinatari
   per i documenti spediti, registrati in forma non modificabile; d)
   oggetto del documento, registrato in forma non modificabile; e) data
   e protocollo del documento ricevuto, se disponibili; f) l'impronta
   del documento informatico, se trasmesso per via telematica,
   costituita dalla sequenza di simboli binari in grado di identificarne
   univocamente il contenuto, registrata in forma non modificabile”.

.. [6]
    L’art. 56 del TUDA prevede che “Le operazioni di registrazione
   indicate all'articolo 53 e le operazioni di segnatura di protocollo
   di cui all'articolo 55 nonché le operazioni di classificazione
   costituiscono operazioni necessarie e sufficienti per la tenuta del
   sistema di gestione informatica dei documenti da parte delle
   pubbliche amministrazioni”.

Copie su supporto informatico di documenti amministrativi analogici
-------------------------------------------------------------------

Alle copie su supporto informatico di documenti amministrativi analogici
si applicano le disposizioni di cui al paragrafo 2.2.

L’attestazione di conformità della copia informatica di un documento
amministrativo analogico, formato dalla Pubblica Amministrazione, ovvero
da essa detenuto, può essere inserita nel documento informatico
contenente la copia informatica o essere prodotta come documento
informatico separato contenente un riferimento temporale e l’impronta di
ogni copia per immagine. Il documento informatico contenente
l’attestazione è sottoscritto con firma digitale o con firma elettronica
qualificata o avanzata del funzionario delegato.

.. forum_italia::
   :topic_id: 11695
   :scope: document
