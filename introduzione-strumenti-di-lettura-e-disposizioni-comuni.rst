Introduzione, strumenti di lettura e disposizioni comuni
========================================================

Scopo del documento
===================

Lo scopo delle presenti linee guida è duplice:

a) aggiornare le attuali regole tecniche in base all’art. 71 del Codice
   dell’amministrazione digitale [1]_ (da ora in avanti CAD),
   concernenti la formazione, protocollazione, gestione e conservazione
   dei documenti informatici;

b) incorporare in un’unica linea guida le regole tecniche e le circolari
   in materia, addivenendo ad un “unicum” normativo che disciplini gli
   ambiti materiali sopracitati, nel rispetto della disciplina in
   materia di Beni culturali.

.. [1]
    L’art. 71, comma 1, del CAD prevede che “L’AgID, previa
   consultazione pubblica da svolgersi entro il termine di trenta
   giorni, sentiti le amministrazioni competenti e il Garante per la
   protezione dei dati personali nelle materie di competenza, nonché
   acquisito il parere della Conferenza unificata, adotta Linee guida
   contenenti le regole tecniche e di indirizzo per l’attuazione del
   presente Codice”.

Ambito soggettivo di applicazione 
==================================

Le presenti Linee Guida sono applicabili ai soggetti indicati nell’art.
2 commi 2 e 3 del CAD [1]_, fatti salvi gli specifici riferimenti alla
Pubblica Amministrazione.

.. [1]
    L’art. 2, comma 2, del CAD prevede che le disposizioni del Codice si
   applicano:

   “a) alle pubbliche amministrazioni di cui all’articolo 1, comma 2,
   del decreto legislativo 30 marzo 2001, n. 165, nel rispetto del
   riparto di competenza di cui all’articolo 117 della Costituzione, ivi
   comprese le autorità di sistema portuale, nonché alle autorità
   amministrative indipendenti di garanzia, vigilanza e regolazione;

   b) ai gestori di servizi pubblici, ivi comprese le società quotate,
   in relazione ai servizi di pubblico interesse;

   c) alle società a controllo pubblico, come definite nel decreto
   legislativo 19 agosto 2016, n. 175, escluse le società quotate di cui
   all’articolo 2, comma 1, lettera p), del medesimo decreto che non
   rientrino nella categoria di cui alla lettera b)”.

   Il successivo comma 3 prevede che le disposizioni del Codice e le
   relative Linee guida “concernenti il documento informatico, le firme
   elettroniche e i servizi fiduciari di cui al Capo II, la riproduzione
   e conservazione dei documenti di cui agli articoli 43 e 44, il
   domicilio digitale e le comunicazioni elettroniche di cui
   all’articolo 3-bis e al Capo IV, l’identità digitale di cui agli
   articoli 3-bis e 64 si applicano anche ai privati, ove non
   diversamente previsto”.


Ambito oggettivo di applicazione 
=================================

Le presenti Linee Guida contengono le regole tecniche sugli ambiti
materiali disciplinati dalle seguenti disposizioni del CAD:

-  Art. 20, *Validità ed efficacia probatoria dei documenti
   informatici*, fatte salve le norme in materia di generazione,
   apposizione e verifica di qualsiasi tipo di firma elettronica

-  Art. 21, *Ulteriori disposizioni relative ai documenti informatici,
   sottoscritti con firma elettronica avanzata, qualificata o digitale*

-  Art. 22, commi 2 e 3, *Copie informatiche di* *documenti analogici*

-  Art. 23, *Copie analogiche di documenti informatici*

-  Art. 23-bis, *Duplicati e copie informatiche di documenti
   informatici*

-  Art. 23-ter, *Documenti amministrativi informatici*

-  Art. 23-quater, *Riproduzioni informatiche*

-  Art. 34, *Norme particolari per le Pubbliche Amministrazioni*

-  Art. 40, *Formazione di documenti informatici*

-  Art. 40-bis, *Protocollo informatico*

-  Art. 41, *Procedimento e fascicolo informatico*

-  Art. 42, *Dematerializzazione dei documenti delle Pubbliche
   Amministrazioni*

-  Art. 43, *Riproduzione e conservazione dei documenti*

-  Art. 44, *Requisiti per la conservazione dei documenti informatici*

-  Art. 45, *Valore giuridico della trasmissione*

-  Art. 46, *Dati particolari contenuti nei documenti trasmessi*

-  Art. 47, *Trasmissione dei documenti tra le* *Pubbliche
   Amministrazioni*

-  Art. 49, *Segretezza della corrispondenza trasmessa per via
   telematica*

-  Art. 50, *Disponibilità dei dati delle* *Pubbliche Amministrazioni*

-  Art. 51, *Sicurezza e disponibilità dei dati, dei sistemi e delle
   infrastrutture delle Pubbliche Amministrazioni*

-  Art. 64-bis, *Accesso telematico ai servizi della Pubblica
   Amministrazione*

-  Art. 65, *Istanze e dichiarazioni presentate alle* *Pubbliche
   Amministrazioni per via telematica*


Abrogazioni e norme transitorie
===============================

Le presenti Linee Guida entrano in vigore il giorno successivo a quello
della loro pubblicazione sul sito istituzionale di AGID, di cui si darà
notizia sulla Gazzetta Ufficiale.

Esse si applicano a partire dal centottantesimo giorno successivo alla
loro entrata in vigore.

A partire da questo termine le Pubbliche Amministrazioni formano i loro
documenti esclusivamente in conformità alle presenti Linee Guida.

A partire dalla data di applicazione delle presenti Linee Guida, sono
abrogati:

-  il DPCM 13 novembre 2014, contenente “Regole tecniche in materia di
   formazione, trasmissione, copia, duplicazione, riproduzione e
   validazione temporale dei documenti
   `informatici <http://www.agid.gov.it/sites/default/files/leggi_decreti_direttive/dpcm_13_11_2014_regole_tecniche_documento_informatico.pdf>`__\ ”;

-  il DPCM 3 dicembre 2013, contenente “Regole tecniche in materia di
   sistema di conservazione”, ad eccezione dell’art. 13 che rimane in
   vigore fino alla emanazione delle Linee guida di cui all’art. 29 del
   CAD.

Per quanto concerne il DPCM 3 dicembre 2013, contenente “Regole tecniche
per il protocollo informatico”, a partire dalla data di applicazione
delle presenti Linee guida sono abrogate tutte le disposizioni fatte
salve le seguenti:

-  art. 2 comma 1;

-  art. 6;

-  art. 9;

-  art. 18 commi 1 e 5;

-  art. 19;

-  art. 20;

-  art. 21.

Sempre a far data dalla data di applicazione delle presenti Linee guida,
la circolare n. 60 del 23 gennaio 2013 dell’AgID in materia di “Formato
e definizione dei tipi di informazioni minime ed accessorie associate ai
messaggi scambiati tra le Pubbliche Amministrazioni” è abrogata e
sostituita dall’allegato 6 “Comunicazione tra AOO di documenti
amministrativi protocollati” del presente documento.

Restano efficaci le disposizioni di cui alla Circolare n. 65 del 10
aprile 2014, fino all’entrata in vigore delle Linee Guida previste
dall’art. 29 del CAD [1]_.

.. [1]
    L’art. 29, comma 1, del CAD prevede che “I soggetti che intendono
   fornire servizi fiduciari qualificati o svolgere l’attività di
   gestore di posta elettronica certificata o di gestore dell’identità
   digitale di cui all’articolo 64 presentano all’AgID domanda di
   qualificazione, secondo le modalità fissate dalle Linee guida. I
   soggetti che intendono svolgere l’attività di conservatore di
   documenti informatici presentano all’AgID domanda di accreditamento,
   secondo le modalità fissate dalle Linee guida”.


Principali riferimenti normativi
================================

I principali riferimenti normativi presi in considerazione ai fini della
redazione delle presenti Linee Guida sono i seguenti:

a) RD 1163/1911, *Regolamento per gli archivi di Stato*;

b) DPR 1409/1963, *Norme relative all’ordinamento ed al personale degli
   archivi di Stato*;

c) DPR 854/1975, *Attribuzioni del Ministero dell'interno in materia di
   documenti archivistici non ammessi alla libera consultabilità*;

d) Legge 241/1990, *Nuove norme sul procedimento amministrativo*;

e) DPR 445/2000, *Testo unico delle disposizioni legislative e
   regolamentari in materia di documentazione amministrativa*;

f) DPR 37/2001, *Regolamento di semplificazione dei procedimenti di
   costituzione e rinnovo delle Commissioni di sorveglianza sugli
   archivi e per lo scarto dei documenti degli uffici dello Stato*;

g) D.lgs 196/2003 *recante il Codice in materia di protezione dei dati
   personali*;

h) D.lgs 42/2004, *Codice dei beni culturali e del paesaggio, ai sensi
   dell’articolo 10 della legge 6 luglio 2002, n. 137*;

i) D.lgs 82/2005, *Codice dell’amministrazione digitale*;

j) D.lgs 33/2013, *Riordino della disciplina riguardante il diritto di
   accesso civico e gli obblighi di pubblicità, trasparenza e diffusione
   di informazioni da parte delle pubbliche amministrazioni*;

k) DPCM 22 febbraio 2013, *Regole tecniche in materia di generazione,
   apposizione e verifica delle firme elettroniche avanzate, qualificate
   e digitali, ai sensi degli articoli 20, comma 3, 24, comma 4, 28,
   comma 3, 32, comma 3, lettera b), 35, comma 2, 36, comma 2, e 71*;

l) DPCM 21 marzo 2013, *Individuazione di particolari tipologie di
   documenti analogici originali unici per le quali, in ragione di
   esigenze di natura pubblicistica, permane l'obbligo della
   conservazione dell'originale analogico oppure, in caso di
   conservazione sostitutiva, la loro conformità all'originale deve
   essere autenticata da un notaio o da altro pubblico ufficiale a ciò
   autorizzato con dichiarazione da questi firmata digitalmente ed
   allegata al documento informatico, ai sensi dell'art. 22, comma 5,
   del Codice dell'amministrazione digitale, di cui al decreto
   legislativo 7 marzo 2005, n. 82 e successive modificazioni*;

m) DPCM 29 agosto 2014, n. 171, *Regolamento di organizzazione del
   Ministero dei beni e delle attività culturali e del turismo, degli
   uffici della diretta collaborazione del Ministro e dell'Organismo
   indipendente di valutazione della performance, a norma dell'articolo
   16, comma 4, del decreto-legge 24 aprile 2014, n. 66, convertito, con
   modificazioni, dalla legge 23 giugno 2014, n. 89*;

n) Reg. UE 910/2014, *in materia di identificazione elettronica e
   servizi fiduciari per le transazioni elettroniche nel mercato interno
   e che abroga la direttiva 1999/93/CE*;

o) Circolare n. 65 del 10 aprile 2014, *recante le modalità per
   l’accreditamento e la vigilanza sui soggetti pubblici e privati che
   svolgono attività di conservazione dei documenti informatici di cui
   all'articolo 44-bis, comma 1, del decreto legislativo 7 marzo 2005,
   n. 82*;

p) Circolare 40 e 41 del 14 dicembre 2015 della Direzione generale degli
   archivi, *Autorizzazione alla distruzione di originali analogici
   riprodotti secondo le regole tecniche di cui al DPCM 13.11.2014 e
   conservati secondo le regole tecniche di cui al DPCM 13.12.2013*;

q) Reg. UE 679/2016, *relativo alla protezione delle persone fisiche con
   riguardo al trattamento dei dati personali, nonché alla libera
   circolazione di tali dati e che abroga la direttiva 95/46/CE*;

r) Circolare 18 aprile 2017, n. 2/2017 dell’Agenzia per l’Italia
   Digitale\ *, recante le misure minime di sicurezza ICT per le
   pubbliche amministrazioni*;

s) Circolare n. 2 del 9 aprile 2018, *recante i criteri per la
   qualificazione dei Cloud Service Provider per la PA;*

t) Circolare n. 3 del 9 aprile 2018, *recante i criteri per la
   qualificazione di servizi SaaS per il Cloud della PA*.



Linee guida AGID richiamate
===========================

a) Linee guida del 15 aprile 2019 *dell’indice dei domicili digitali
   delle pubbliche amministrazioni e dei gestori di pubblici servizi*;

b) Linee guida del 6 giugno 2019 *contenenti le Regole Tecniche e
   Raccomandazioni afferenti la generazione di certificati elettronici
   qualificati, firme e sigilli elettronici qualificati e validazioni
   temporali elettroniche qualificate*.



Gruppo di lavoro 
=================

Il presente documento è stato redatto dal Tavolo di lavoro dell’Agenzia
per l’Italia Digitale, istituito con determinazione del Direttore
Generale n. 137 del 2 maggio 2018. Al Tavolo di lavoro, coordinato da
Patrizia Gentili, hanno partecipato Alessandra Antolini, Gaetano Bruno,
Matteo Carabellese, Antonio Florio, Enrica Massella Ducci Teri, Guido
Pera, Vincenzo Travascio, Cristina Valiante. A titolo di esperti hanno
partecipato inoltre Walter Arrighetti, Pietro Falletta e Giacomo Massi.


Allegati
========

Costituiscono parte integrante delle presenti Linee Guida i seguenti
allegati:

1. Glossario dei termini e degli acronimi

2. Formati di file e riversamento

3. Certificazione di processo

4. Standard e specifiche tecniche

5. Metadati

6. Comunicazione tra AOO di Documenti Amministrativi Protocollati, che
   sostituisce la circolare 60/2013 dell’AgID.


Premessa metodologica
=====================

Le presenti linee guida costituiscono la nuova versione aggiornata delle
regole tecniche in materia di formazione, protocollazione, gestione e
conservazione del documento, già precedentemente regolate nei DPCM del
2013 e 2014. Obiettivo generale del documento è che la gestione
complessiva del documento informatico risulti semplificata attraverso
una visione d’insieme che aggrega in un “corpo unico” materie prima
disciplinate separatamente.

L’approccio utilizzato è di tipo olistico, ossia diretto a mettere in
evidenza e a rappresentare le interdipendenze funzionali tra le varie
fasi della gestione documentale dal momento della formazione fino alla
selezione per lo scarto o la conservazione permanente.

La tecnica redazionale – stante la natura prescrittiva del testo - ha
privilegiato uno stile chiaro e fruibile per il lettore,
indipendentemente dalla natura pubblica o privata di quest’ultimo e
dalle sue competenze in materia.

Considerata la velocità dell’innovazione, le linee guida devono
garantire un adattamento costante ai cambiamenti imposti dall’incessante
rivoluzione digitale. Di qui la scelta di prevedere un testo “statico”
che contenga la base normativa della materia e una serie di “allegati” i
cui contenuti più “flessibili” potranno adeguarsi agevolmente
all’evoluzione tecnologica.


Natura vincolante delle Linee Guida
===================================

Come precisato dal Consiglio di Stato - nell’ambito del parere reso
sullo schema di decreto legislativo del correttivo al CAD, n. 2122/2017
del 10.10.2017 - le Linee Guida adottate da AGID, ai sensi dell’art. 71
del CAD, hanno carattere vincolante e assumono valenza *erga omnes*.

Ne deriva che, nella gerarchia delle fonti, anche le presenti Linee
Guida sono inquadrate come un atto di regolamentazione, seppur di natura
tecnica, con la conseguenza che esse sono pienamente azionabili davanti
al giudice amministrativo in caso di violazione delle prescrizioni ivi
contenute. Nelle ipotesi in cui la violazione sia posta in essere da
parte dei soggetti di cui all’art. 2, comma 2 del CAD, è altresì
possibile presentare apposita segnalazione al difensore civico, ai sensi
dell’art. 17 del CAD [1]_.

.. [1]
    L’art. 17-quater del CAD prevede che “È istituito presso l’AgID
   l’ufficio del difensore civico per il digitale, a cui è preposto un
   soggetto in possesso di adeguati requisiti di terzietà, autonomia e
   imparzialità. Chiunque può presentare al difensore civico per il
   digitale, attraverso apposita area presente sul sito istituzionale
   dell’AgID, segnalazioni relative a presunte violazioni del presente
   Codice e di ogni altra norma in materia di digitalizzazione ed
   innovazione della pubblica amministrazione da parte dei soggetti di
   cui all’articolo 2, comma 2. Ricevuta la segnalazione, il difensore
   civico, se la ritiene fondata, invita il soggetto responsabile della
   violazione a porvi rimedio tempestivamente e comunque non oltre
   trenta giorni”.



Principi generali della gestione documentale
============================================

La gestione documentale è un processo che può essere suddiviso in tre
fasi principali: formazione, gestione e conservazione. Nell’ambito di
ognuna delle suddette fasi si svolgono una serie di attività che si
distinguono per complessità, impatto, natura, finalità e/o effetto,
anche giuridico, alle quali corrispondono approcci metodologici e prassi
operative distinte.

La gestione documentale, affinché possa essere efficiente e sicura, deve
essere necessariamente presidiata da specifiche procedure e strumenti
informatici, in grado di governare con efficacia ogni singolo
accadimento che coinvolge la vita del documento ed effettuata secondo i
principi generali applicabili in materia di trattamento dei dati
personali anche mediante un’adeguata analisi del rischio. Un corretto
processo di gestione del documento sin dalla fase di formazione
rappresenta, infatti, la migliore garanzia per l’adempimento degli
obblighi tipici della gestione degli archivi.

Dal punto di vista archivistico, si distinguono tre fasi di gestione in
ragione delle diverse modalità di organizzazione ed utilizzo dei
documenti:

-  archivio corrente: riguarda i documenti necessari alle attività
   correnti;

-  archivio di deposito: riguarda i documenti ancora utili per finalità
   amministrative o giuridiche, ma non più indispensabili per la
   trattazione delle attività correnti;

-  archivio storico: riguarda i documenti storici selezionati per la
   conservazione permanente.

Nella fase di formazione devono essere perseguiti obiettivi di qualità,
efficienza, razionalità, sistematicità, accessibilità e coerenza alle
regole tecniche che presidiano la formazione dei documenti informatici,
tenendo in debito conto le esigenze e i bisogni pratici del lavoro
quotidiano tipico di un’amministrazione pubblica. Al tal fine, risulta
decisivo avvalersi di un valido e completo manuale di gestione
documentale, di workflow documentali e sistemi di Document & Content
Management e di applicativi informatici ai sensi degli articoli 68 [1]_
e 69 [2]_ del CAD, che si basino su elevati livelli di automazione ed
interoperabilità in grado di operare nel web. In un contesto in continua
trasformazione, il manuale di gestione documentale deve essere
sottoposto a continuo aggiornamento, in ragione dell’evoluzione
tecnologica e dell’obsolescenza degli oggetti e degli strumenti digitali
utilizzati. Allo stesso modo, anche i processi e le attività che
governano la fase di formazione dei documenti informatici devono essere
sottoposti ad un costante lavoro di valutazione, monitoraggio,
ri-progettazione e reingegnerizzazione. L’adozione del manuale di
gestione documentale e del manuale di conservazione non risponde solo ad
esigenze pratico-operative, ma rappresenta un preciso obbligo come
specificato ai paragrafi 3.5 e 4.7, al quale fa seguito l’ulteriore
obbligo della sua pubblicazione sul sito istituzionale dell’ente.

La gestione dei documenti informatici prosegue con il suo trasferimento
in un sistema di conservazione da realizzarsi in ottemperanza a quanto
disposto dal CAD e dalle presenti Linee guida.

Nell’ambito della gestione documentale possono essere necessarie
attività di riversamento dei documenti in altro formato diverso da
quello originale, come specificato al paragrafo 3.7. Tale riversamento
può avvenire più volte nella gestione del documento informatico e in
diversi momenti per finalità gestionali o conservative.

Accanto a queste fasi “essenziali” del ciclo di vita, vanno, altresì,
esaminate quelle eventualmente rilevanti, specialmente con riferimento
ai riversamenti e al documento amministrativo informatico, in caso di
protocollazione e pubblicazione del documento informatico.

In ambito digitale, infine, gli obblighi di pubblicazione di atti e
provvedimenti amministrativi aventi effetto di pubblicità legale o
comunque derivanti dalla normativa in materia di trasparenza devono
essere assolti con la pubblicazione nei rispettivi siti web
istituzionali. Affinché il processo di pubblicazione on line possa
generare un prodotto atto ad assolvere i predetti obblighi è necessario
che esso garantisca la conformità di quanto pubblicato all’originale,
l’autorevolezza dell’ente emanatore e del sito web, la validità
giuridica dei documenti e quindi la loro veridicità, efficacia e
perdurabilità nel tempo.

.. [1]
    L’art. 68 del CAD prevede che “Le pubbliche amministrazioni
   acquisiscono programmi informatici o parti di essi nel rispetto dei
   principi di economicità e di efficienza, tutela degli investimenti,
   riuso e neutralità tecnologica, a seguito di una valutazione
   comparativa di tipo tecnico ed economico tra le seguenti soluzioni
   disponibili sul mercato:

   a) software sviluppato per conto della pubblica amministrazione;

   b) riutilizzo di software o parti di esso sviluppati per conto della
   pubblica amministrazione;

   c) software libero o a codice sorgente aperto;

   d) software fruibile in modalità cloud computing;

   e) software di tipo proprietario mediante ricorso a licenza d’uso;

   f) software combinazione delle precedenti soluzioni”.

.. [2]
    L’art. 69 del CAD prevede che “Le pubbliche amministrazioni che
   siano titolari di soluzioni e programmi informatici realizzati su
   specifiche indicazioni del committente pubblico, hanno l’obbligo di
   rendere disponibile il relativo codice sorgente, completo della
   documentazione e rilasciato in repertorio pubblico sotto licenza
   aperta, in uso gratuito ad altre pubbliche amministrazioni o ai
   soggetti giuridici che intendano adattarli alle proprie esigenze,
   salvo motivate ragioni di ordine e sicurezza pubblica, difesa
   nazionale e consultazioni elettorali”.










  

  

  
    
  
