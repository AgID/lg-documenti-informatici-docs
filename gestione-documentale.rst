Gestione documentale
====================

Registrazione informatica dei documenti 
---------------------------------------

Ambito di applicazione
~~~~~~~~~~~~~~~~~~~~~~

Il presente capitolo individua le regole tecniche, i criteri e le
speciﬁche delle informazioni previste nelle operazioni di registrazione
e segnatura di protocollo, di cui agli articoli da 50 a 57 e da 61 a 66
del TUDA [1]_.

Il presente capitolo stabilisce inoltre le regole tecniche, i criteri e
le speciﬁche delle informazioni previste nelle operazioni di
registrazione e segnatura di protocollo di cui agli articoli 40-bis, 41
e 47 del CAD [2]_.

.. [1]
    Gli articoli da 50 a 57 e da 61 a 66 del TUDA sono compresi nel Capo
   IV “Sistemi di gestione informatica del documento”.

.. [2]
    Gli articoli 40-bis, 41 e 47 del CAD disciplinano, rispettivamente,
   in materia di protocollo informatico, procedimento e fascicolo
   informatico, trasmissione dei documenti tra le pubbliche
   amministrazioni.


Adeguamento organizzativo e funzionale 
~~~~~~~~~~~~~~~~~~~~~~~~~~~~~~~~~~~~~~

Le Pubbliche Amministrazioni, nell’ambito del proprio ordinamento,
provvedono a:

A. individuare le aree organizzative omogenee (di seguito AOO) e i
   relativi uffici di riferimento ai sensi dell’art. 50, comma 4, del
   TUDA [3]_;

B. nominare, in ciascuna delle AOO, il responsabile della gestione
   documentale e un suo vicario;

C. per le amministrazioni con più AOO, nominare il coordinatore della
   gestione documentale e un suo vicario, in possesso di idonee
   competenze giuridiche, informatiche ed archivistiche;

D. adottare per ogni AOO il manuale di gestione documentale, su proposta
   del responsabile della gestione documentale oppure, ove nominato, dal
   coordinatore della gestione documentale.

Secondo quanto previsto dal CAD e dalle Linee guida AGID del 15 aprile
2019 [4]_, l’Indice dei domicili digitali delle Pubbliche
Amministrazioni e dei gestori di pubblici servizi, di seguito indicato
con l’acronimo IPA, include, tra gli indirizzi telematici degli Enti ivi
iscritti, il domicilio digitale da cui provengono, o sono inviate,
comunicazioni, istanze, dichiarazioni e notifiche che formano oggetto di
registrazione di protocollo.

.. [3]
    L’art. 50, comma 4, del TUDA prevede che “Ciascuna amministrazione
   individua, nell'ambito del proprio ordinamento, gli uffici da
   considerare ai fini della gestione unica o coordinata dei documenti
   per grandi aree organizzative omogenee, assicurando criteri uniformi
   di classificazione e archiviazione, nonché di comunicazione interna
   tra le aree stesse”.

.. [4]
    Linee Guida dell’Indice dei domicili digitali delle pubbliche
   amministrazioni e dei gestori di pubblici servizi.


Registrazione informatica dei documenti
~~~~~~~~~~~~~~~~~~~~~~~~~~~~~~~~~~~~~~~

La registrazione informatica dei documenti è garantita dall’insieme di
dati in forma elettronica allegati o connessi al documento informatico
al fine dell’identificazione univoca di tutti i documenti prodotti e
acquisiti. Per la Pubblica Amministrazione vale quanto disposto ai sensi
dell’articolo 53 comma 5 del TUDA [5]_.

Al termine della registrazione, il documento è identificato da un
insieme di dati in forma elettronica che includono la classificazione e
si integrano con il piano di fascicolazione, definito dal Responsabile
della gestione documentale di cui al paragrafo 3.4, nell’ambito del
manuale di gestione.

La Pubblica Amministrazione, al fine di dare attuazione alle
disposizioni introdotte dal CAD stesso in materia di sistema di gestione
informatica dei documenti, a partire dal sistema di protocollo
informatico, realizza le funzionalità di gestione dell’archivio
corrente, gestione dei flussi documentali, automatizzazione dei
procedimenti amministrativi sulla base dei propri obiettivi di
miglioramento dei servizi e di incremento dell’efficienza operativa,
tenuto conto del rapporto costi e benefici, nel rispetto degli articoli
53 e 55 del TUDA [6]_ e dei requisiti del sistema di gestione
informatica dei documenti e dei flussi documentali" definiti negli
articoli 52 e 65 del TUDA [7]_.

.. [5]
    L’art. 53, comma 5, del TUDA prevede che “Sono oggetto di
   registrazione obbligatoria i documenti ricevuti e spediti
   dall'amministrazione e tutti i documenti informatici. Ne sono esclusi
   le gazzette ufficiali, i bollettini ufficiali e i notiziari della
   pubblica amministrazione, le note di ricezione delle circolari e
   altre disposizioni, i materiali statistici, gli atti preparatori
   interni, i giornali, le riviste, i libri, i materiali pubblicitari,
   gli inviti a manifestazioni e tutti i documenti già soggetti a
   registrazione particolare dell'amministrazione”.

.. [6]
    Gli articoli 53 e 55 del TUDA disciplinano, rispettivamente, in
   materia di registrazioni di protocollo e segnatura di protocollo.

.. [7]
    Gli articoli 52 e 65 del TUDA disciplinano, rispettivamente, in
   materia di sistema di gestione informatica dei documenti e requisiti
   del sistema per la gestione dei flussi documentali


Formato della registrazione e della segnatura di protocollo 
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

La registrazione di protocollo è l’insieme dei metadati che il registro
di protocollo deve memorizzare, per tutti i documenti ricevuti o spediti
dalla Pubblica Amministrazione, al fine di garantirne l'identificazione
univoca e certa. In merito, l’articolo 53, comma 1, del TUDA indica le
informazioni che caratterizzano il registro di protocollo [8]_ , a cui si
aggiungono le informazioni inerenti l’assegnazione interna
all’amministrazione e la classificazione.

La segnatura di protocollo è l’associazione e l’apposizione ai documenti
amministrativi informatici in forma permanente e non modificabile di
informazioni riguardanti i documenti stessi, in ingresso e in uscita al
sistema di protocollo, utile alla sua identificazione univoca e certa.

In merito l’articolo 55, comma 1, del TUDA individua le informazioni che
caratterizzano la segnatura di protocollo [9]_.

Le operazioni di segnatura e registrazione di protocollo sono effettuate
contemporaneamente.

Gli “standard, le modalità di trasmissione, il formato e le definizioni
dei tipi di informazioni minime ed accessorie comunemente scambiate tra
le Pubbliche Amministrazioni e associate ai documenti protocollati” sono
definiti nell’allegato 6 “Comunicazione tra AOO di Documenti
Amministrativi Protocollati”.

.. [8]
    L’art. 53, comma 1, del TUDA prevede che: “La registrazione di
   protocollo per ogni documento ricevuto o spedito dalle pubbliche
   amministrazioni è effettuata mediante la memorizzazione delle
   seguenti informazioni:

   a) numero di protocollo del documento generato automaticamente dal
   sistema e registrato in forma non modificabile;

   b) data di registrazione di protocollo assegnata automaticamente dal
   sistema e registrata in forma non modificabile;

   c) mittente per i documenti ricevuti o, in alternativa, il
   destinatario o i destinatari per i documenti spediti, registrati in
   forma non modificabile;

   d) oggetto del documento, registrato in forma non modificabile;

   e) data e protocollo del documento ricevuto, se disponibili;

   f) l'impronta del documento informatico, se trasmesso per via
   telematica, costituita dalla sequenza di simboli binari in grado di
   identificarne univocamente il contenuto, registrata in forma non
   modificabile”.

.. [9]
    L’art. 55, comma 1, del TUDA prevede che: “La segnatura di
   protocollo è l’apposizione o l’associazione all'originale del
   documento, in forma permanente non modificabile, delle informazioni
   riguardanti il documento stesso. Essa consente di individuare ciascun
   documento in modo inequivocabile. Le informazioni minime previste
   sono:

   a) il progressivo di protocollo, secondo il formato disciplinato
   all'articolo 57;

   b) la data di protocollo;

   c) l’identificazione in forma sintetica dell'amministrazione o
   dell'area organizzativa individuata ai sensi dell'articolo 50, comma
   4”.

Annullamento delle informazioni registrate in forma immodificabile 
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

Il protocollo informatico deve assicurare il tracciamento e la
storicizzazione di ogni operazione, comprese le operazioni di
annullamento, e la loro attribuzione all’operatore. Il sistema di
protocollo informatico assicura che:

-  le informazioni relative all’oggetto, al mittente e al destinatario
   di una registrazione di protocollo, non possano essere modificate, ma
   solo annullate con la procedura prevista dall’art. 54 del TUDA [10]_;

-  le uniche informazioni modificabili di una registrazione di
   protocollo siano l’assegnazione interna all’amministrazione e la
   classificazione;

-  le azioni di annullamento provvedano alla storicizzazione dei dati
   annullati attraverso le informazioni oggetto della stessa;

-  per ognuno di questi eventi, anche nel caso di modifica di una delle
   informazioni di cui al punto precedente, il sistema storicizzi tutte
   le informazioni annullate e modificate rendendole entrambe visibili e
   comparabili, nel rispetto di quanto previsti dall’art. 54, comma 2
   del TUDA.

.. [10]
    L’art. 54, comma 2, del TUDA prevede che: “La procedura per indicare
   l’annullamento riporta, secondo i casi, una dicitura o un segno in
   posizione sempre visibile e tale, comunque, da consentire la lettura
   di tutte le informazioni originarie unitamente alla data,
   all'identificativo dell'operatore ed agli estremi del provvedimento
   d'autorizzazione”.


Requisiti minimi di sicurezza dei sistemi di protocollo informatico 
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

Il sistema di protocollo informatico assicura il rispetto delle
disposizioni in materia di sicurezza predisposte dall’AgID di cui al
paragrafo 3.9 e dagli altri organismi preposti e delle disposizioni in
materia di protezione dei dati personali.

In particolare, il sistema di protocollo informatico deve garantire:

a. l’univoca identificazione ed autenticazione degli utenti;

b. la garanzia di accesso alle risorse esclusivamente agli utenti
   abilitati e/o a gruppi di utenti secondo la definizione di appositi
   profili;

c. il tracciamento permanente di qualsiasi evento di modifica delle
   informazioni trattate e l’individuazione del suo autore\ *.*

Il registro giornaliero di protocollo è trasmesso entro la giornata
lavorativa successiva al sistema di conservazione, garantendone
l’immodificabilità del contenuto.

Classificazione dei documenti informatici
-----------------------------------------

La classificazione ha il fine di organizzare logicamente tutti i
documenti amministrativi informatici prodotti o ricevuti da un ente
nell’esercizio delle sue funzioni. L’attività di classificazione si
avvale del sistema di classificazione che mappa, su più livelli
gerarchici, tutte le funzioni dell’ente.

La classificazione è un’attività obbligatoria nel sistema di gestione
documentale dell’AOO e si applica a tutti i documenti prodotti e
acquisiti dalla stessa AOO sottoposti o meno alla registrazione di
protocollo, ai sensi degli articoli 56 [11]_ e 64, comma 4 [12]_, del
TUDA. Le informazioni relative alla classificazione nei casi dei
documenti amministrativi informatici costituiscono parte integrante dei
metadati previsti per la formazione dei documenti medesimi.

Il Responsabile della gestione documentale o il coordinatore della
gestione documentale, ove nominato, verifica periodicamente la
rispondenza del sistema di classificazione ai procedimenti
amministrativi e agli affari in essere e procede al suo aggiornamento.

Nel sistema di gestione documentale dell’AOO l’attività di
classificazione guida la formazione dell’archivio mediante il piano di
organizzazione delle aggregazioni documentali.

.. [11]
    L’articolo 56 del TUDA prevede che: “Le operazioni di registrazione
   indicate all'articolo 53 e le operazioni di segnatura di protocollo
   di cui all’articolo 55 nonché le operazioni di classificazione
   costituiscono operazioni necessarie e sufficienti per la tenuta del
   sistema di gestione informatica dei documenti da parte delle
   pubbliche amministrazioni”.

.. [12]
    L’articolo 64, comma 4, del TUDA prevede che: “Le amministrazioni
   determinano autonomamente e in modo coordinato per le aree
   organizzative omogenee, le modalità di attribuzione dei documenti ai
   fascicoli che li contengono e ai relativi procedimenti, definendo
   adeguati piani di classificazione d'archivio per tutti i documenti,
   compresi quelli non soggetti a registrazione di protocollo”.

Aggregazioni documentali informatiche e archivio informatico 
------------------------------------------------------------

La Pubblica Amministrazione documenta la propria attività tramite
funzioni del sistema di gestione documentale finalizzate alla
produzione, alla gestione e all’uso delle aggregazioni documentali
informatiche, corredate da opportuni metadati, così come definiti 
nell’allegato 5 “Metadati” alle presenti Linee guida.



I fascicoli informatici 
~~~~~~~~~~~~~~~~~~~~~~~

Nelle Pubbliche Amministrazioni l’AOO gestisce i flussi documentali
mediante fascicoli informatici predisposti secondo il piano di
classificazione e relativo piano di fascicolazione ai sensi dell’art. 64
del TUDA.

La produzione, il mantenimento e l’uso dei fascicoli informatici sono
conformi a quanto stabilito dall’art. 65 [13]_ del TUDA e dell’art
41 [14]_ del CAD.


.. [13]
    L’articolo 65 del TUDA prevede che: “Oltre a possedere i requisiti
   indicati all'articolo 52, il sistema per la gestione dei flussi
   documentali deve:

   a) fornire informazioni sul legame esistente tra ciascun documento
   registrato, il fascicolo ed il singolo procedimento cui esso è
   associato;

   b) consentire il rapido reperimento delle informazioni riguardanti i
   fascicoli, il procedimento ed il relativo responsabile, nonché la
   gestione delle fasi del procedimento;

   c) fornire informazioni statistiche sull'attività dell'ufficio;

   d) consentire lo scambio di informazioni con sistemi per la gestione
   dei flussi documentali di altre amministrazioni al fine di
   determinare lo stato e l'iter dei procedimenti complessi”.

.. [14]
    L’art. 41, comma 2-ter, del CAD prevede che: “Il fascicolo
   informatico reca l’indicazione:

   a) dell’amministrazione titolare del procedimento, che cura la
   costituzione e la gestione del fascicolo medesimo;

   b) delle altre amministrazioni partecipanti;

   c) del responsabile del procedimento;

   d) dell’oggetto del procedimento;

   e) dell’elenco dei documenti contenuti, salvo quanto disposto dal
   comma 2-quater;

   e-bis) dell’identificativo del fascicolo medesimo apposto con
   modalità idonee a consentirne l’indicizzazione e la ricerca
   attraverso il sistema di cui all’articolo 40-ter nel rispetto delle
   Linee guida”.

   Il successivo comma 2-quater prevede che: “Il fascicolo informatico
   può contenere aree a cui hanno accesso solo l’amministrazione
   titolare e gli altri soggetti da essa individuati; esso è formato in
   modo da garantire la corretta collocazione, la facile reperibilità e
   la collegabilità, in relazione al contenuto ed alle finalità, dei
   singoli documenti. Il fascicolo informatico è inoltre costituito in
   modo da garantire l’esercizio in via telematica dei diritti previsti
   dalla citata legge n. 241 del 1990 e dall’articolo 5, comma 2, del
   decreto legislativo 14 marzo 2013, n. 33, nonché l’immediata
   conoscibilità anche attraverso i servizi di cui agli articoli 40-ter
   e 64-bis, sempre per via telematica, dello stato di avanzamento del
   procedimento, del nominativo e del recapito elettronico del
   responsabile del procedimento. AgID detta, ai sensi dell’articolo 71,
   Linee guida idonee a garantire l’interoperabilità tra i sistemi di
   gestione dei fascicoli dei procedimenti e i servizi di cui agli
   articoli 40-ter e 64-bis”.


Altre aggregazioni documentali informatiche
~~~~~~~~~~~~~~~~~~~~~~~~~~~~~~~~~~~~~~~~~~~

All’interno del sistema di gestione informatica dei documenti la
Pubblica Amministrazione forma, gestisce e utilizza tipologie di
aggregazioni documentali informatiche diverse dai fascicoli: serie che
aggregano documenti e serie che aggregano fascicoli.

Le serie documentarie sono costituite da documenti singoli accorpati per
ragioni funzionali in base alla tipologia di riferimento.

Le serie di fascicoli sono costituite da fascicoli accorpati per ragioni
funzionali in base alla classe di riferimento o alla tipologia di
fascicoli.

I fascicoli appartenenti a serie diverse possono essere collegati tra
loro.

Ai sensi dell’art. 50, comma 4, del TUDA [15]_, il sistema di gestione
informatica dei documenti dell’AOO permette la formazione, gestione ed
utilizzo delle serie informatiche secondo il piano di classificazione e
fascicolazione e sulla base delle indicazioni contenute nel manuale di
gestione documentale dell’AOO, integrato con il suo piano di
classificazione.




Registri e repertori informatici
~~~~~~~~~~~~~~~~~~~~~~~~~~~~~~~~

Il registro di protocollo e i registri dei documenti soggetti a
registrazione particolare, i repertori, gli albi, gli elenchi e ogni
raccolta di dati concernente stati, qualità personali e fatti realizzati
dalle amministrazioni su supporto informatico in luogo dei registri
cartacei sono formati attraverso la generazione o il raggruppamento
anche in via automatica di un insieme di dati o registrazioni,
provenienti da una o più banche dati, anche appartenenti a più soggetti
che operano fra loro, secondo una struttura logica predeterminata e
memorizzata in forma statica.


Archivio informatico 
~~~~~~~~~~~~~~~~~~~~

Ai fini di una corretta organizzazione dei documenti informatici, dei
fascicoli informatici e delle serie informatiche, nella Pubblica
Amministrazione il manuale di gestione documentale definisce la
struttura dell'archivio all'interno del sistema di gestione documentale.

L’archivio informatico - formato ai sensi del capo IV “Sistema di
gestione informatica dei documenti” del DPR 445/2000 - deve prevedere,
già nella sua fase di progettazione, continuità e rigore dovendo
assicurare certezza e trasparenza all’attività giuridico amministrativa.



.. [15]
    L’art. 50, comma 4, del TUDA, prevede che: “Ciascuna amministrazione
   individua, nell’ambito del proprio ordinamento, gli uffici da
   considerare ai fini della gestione unica o coordinata dei documenti
   per grandi aree organizzative omogenee, assicurando criteri uniformi
   di classificazione e archiviazione, nonché di comunicazione interna
   tra le aree stesse”.

Compiti del responsabile della gestione documentale
---------------------------------------------------

Le Pubbliche Amministrazioni definiscono le attribuzioni del
responsabile della gestione documentale ovvero, ove nominato, del
coordinatore della gestione documentale.

Il responsabile della gestione documentale è preposto al servizio di cui
all'articolo 61 del TUDA [16]_ e, d’intesa con il responsabile della
conservazione, il responsabile dei sistemi informativi, il responsabile
dell’ufficio per la transizione al digitale e acquisito il parere del
responsabile della protezione dei dati personali, predispone:

-  il manuale di gestione documentale relativo alla formazione, alla
   gestione, alla trasmissione, all’interscambio, all’accesso ai
   documenti informatici nel rispetto della normativa in materia di
   trattamenti dei dati personali ed in coerenza con quanto previsto nel
   manuale di conservazione;

-  il piano per la sicurezza informatica nel rispetto delle:

   -  misure di sicurezza predisposte dall’AgID e dagli altri organismi
      preposti;

   -  delle disposizioni in materia di protezione dei dati personali in
      linea con l’analisi del rischio fatta;

   -  indicazioni in materia di continuità operativa dei sistemi
      informatici predisposti dall’AGID.

Per l’Amministrazione con più AOO il coordinatore della gestione,
sentiti i responsabili della gestione documentale, assicura l'adozione
di criteri uniformi per la gestione documentale.

Il responsabile della gestione documentale ovvero, ove nominato, il
coordinatore della gestione documentale, verifica l’avvenuta
eliminazione dei protocolli di settore, dei protocolli multipli e, più
in generale, dei protocolli diversi dal protocollo informatico previsto
dal TUDA.

.. [16]
    L’articolo 61 del TUDA prevede che “1. Ciascuna amministrazione
   istituisce un servizio per la tenuta del protocollo informatico,
   della gestione dei flussi documentali e degli archivi in ciascuna
   delle grandi aree organizzative omogenee individuate ai sensi
   dell'articolo 50. Il servizio è posto alle dirette dipendenze della
   stessa area organizzativa omogenea.

   2. Al servizio è preposto un dirigente ovvero un funzionario,
   comunque in possesso di idonei requisiti professionali o di
   professionalità tecnico archivistica acquisita a seguito di processi
   di formazione definiti secondo le procedure prescritte dalla
   disciplina vigente. 3. Il servizio svolge i seguenti compiti:

   a) attribuisce il livello di autorizzazione per l'accesso alle
   funzioni della procedura, distinguendo tra abilitazioni alla
   consultazione e abilitazioni all'inserimento e alla modifica delle
   informazioni;

   b) garantisce che le operazioni di registrazione e di segnatura di
   protocollo si volgano nel rispetto delle disposizioni del presente
   testo unico;

   c) garantisce la corretta produzione e la conservazione del registro
   giornaliero di protocollo di cui all'articolo 53;

   d) cura che le funzionalità del sistema in caso di guasti o anomalie
   siano ripristinate entro ventiquattro ore dal blocco delle attività
   e, comunque, nel più breve tempo possibile;

   e) conserva le copie di cui agli articoli 62 e 63, in luoghi sicuri
   differenti;

   f) garantisce il buon funzionamento degli strumenti e
   dell'organizzazione delle attività di registrazione di protocollo, di
   gestione dei documenti e dei flussi documentali, incluse le
   funzionalità di accesso di cui agli articoli 59 e 60 e le attività di
   gestione degli archivi di cui agli articoli 67, 68 e 69;

   g) autorizza le operazioni di annullamento di cui all'articolo 54;

   h) vigila sull'osservanza delle disposizioni del presente testo unico
   da parte del personale autorizzato e degli incaricati.

Manuale di gestione documentale
-------------------------------

Il manuale di gestione documentale descrive il sistema di gestione dei
documenti informatici e fornisce le istruzioni per il corretto
funzionamento del servizio per la tenuta del protocollo informatico,
della gestione dei flussi documentali e dell’archivio corrente.

Nel manuale di gestione documentale sono riportati, in particolare:

1. relativamente agli aspetti organizzativi:

   a. le modalità di utilizzo degli strumenti informatici per la
      formazione dei documenti informatici e per lo scambio degli stessi
      all’interno ed all’esterno dell’AOO, applicando le modalità di
      trasmissione indicate nell’allegato 6 “Comunicazione tra AOO di
      Documenti Amministrativi Protocollati”;

   b. l’indicazione delle unità organizzative responsabili delle
      attività di registrazione di protocollo, di archiviazione dei
      documenti all’interno dell’AOO;

   c. l’indicazione delle regole di assegnazione dei documenti ricevuti
      con la specifica dei criteri per l’ulteriore eventuale inoltro dei
      documenti verso aree organizzative omogenee della stessa
      amministrazione o verso altre amministrazioni;

   d. i criteri e le modalità per il rilascio delle abilitazioni di
      accesso, interno ed esterno all’Amministrazione, al sistema di
      gestione informatica dei documenti;

2. relativamente ai formati dei documenti:

   a. l’individuazione dei formati utilizzati per la formazione del
      documento informatico, come introdotti nel paragrafo 3.6, tra
      quelli indicati nell’Allegato 2 “Formati di file e riversamento”;

   b. la descrizione di eventuali ulteriori formati utilizzati per la
      formazione di documenti in relazione a specifici contesti
      operativi che non sono individuati nell’Allegato 2 “Formati di
      file e riversamento”;

   c. le procedure per la valutazione periodica di interoperabilità dei
      formati e per le procedure di riversamento previste come indicato
      al paragrafo 3.7 e nell’Allegato 2 “Formati di file e
      riversamento”;

3. relativamente al protocollo informatico e alle registrazioni
   particolari:

   a. le modalità di registrazione delle informazioni annullate o
      modificate nell’ambito delle attività di registrazione;

   b. la descrizione completa e puntuale delle modalità di utilizzo
      della componente «sistema di protocollo informatico» del sistema
      di gestione informatica dei documenti;

   c. le modalità di utilizzo del registro di emergenza ai sensi
      dell’art. 63 del TUDA [17]_, inclusa la funzione di recupero dei
      dati protocollati manualmente;

   d. l’elenco dei documenti esclusi dalla registrazione di protocollo,
      per cui è prevista registrazione particolare ai sensi dell’art.
      53, comma 5, del TUDA [18]_;

   e. determinazione dei metadati da associare ai documenti soggetti a
      registrazione particolare individuati assicurando, almeno, (i) un
      riferimento univoco del documento, (ii) l’indicazione del soggetto
      (ente o persona) che ha formato il documento e (iii) i momenti
      temporali della sua registrazione e della sua eventuale
      pubblicazione;

   f. i registri particolari individuati per la gestione del trattamento
      delle registrazioni particolari informatiche anche associati ad
      aree organizzative omogenee definite dall’amministrazione
      sull’intera struttura organizzativa e gli albi, gli elenchi e ogni
      raccolta di dati concernente stati, qualità personali e fatti,
      riconosciuti da una norma;

4. relativamente alle azioni di classificazione e selezione:

   a. il sistema di classificazione, conforme al titolario adottato
      dall’Amministrazione, con l’indicazione delle modalità di
      aggiornamento, integrato con le informazioni relative ai tempi, ai
      criteri e alle regole di selezione e conservazione, con
      riferimento alle procedure di scarto;

5. relativamente alla formazione delle aggregazioni documentali

   a. le modalità di formazione, gestione e archiviazione dei fascicoli
      informatici e delle aggregazioni documentali informatiche con
      l’insieme minimo dei metadati ad essi associati;

6. relativamente ai flussi di lavorazione dei documenti in uso:

   a. la descrizione dei flussi di lavorazione interni
      all’Amministrazione, anche mediante la rappresentazione formale
      dei processi attraverso l’uso dei linguaggi indicati da AgID,
      applicati per la gestione dei documenti ricevuti, inviati o ad uso
      interno;

7. relativamente alle misure di sicurezza e protezione dei dati
   personali adottate:

a) le disposizioni in materia di protezione dei dati personali;

b) le misure di sicurezza dei sistemi informatici.;

8. relativamente alla conservazione:

a) per le Pubbliche Amministrazioni il piano di conservazione è allegato
   al manuale di gestione documentale, con l’indicazione dei tempi entro
   i quali le diverse tipologie di oggetti digitali devono essere
   trasferite in conservazione ed eventualmente scartate”;

b) per i soggetti diversi dalle Pubbliche Amministrazioni che sono
   sprovvisti di piano di conservazione, devono essere definiti i
   criteri di organizzazione dell'archivio, di selezione periodica e di
   conservazione dei documenti, ivi compresi i tempi entro i quali le
   diverse tipologie di oggetti digitali devono essere trasferite in
   conservazione ed eventualmente scartate.

La Pubblica Amministrazione è tenuta a redigere, adottare con
provvedimento formale e pubblicare sul proprio sito istituzionale il
Manuale di gestione documentale. La pubblicazione è realizzata in una
parte chiaramente identificabile dell’area “Amministrazione trasparente”
prevista dall’art. 9 del d.lgs. 33/2013 [19]_.

.. [17]
    L’art. 63 del TUDA prevede che: “1. Il responsabile del servizio per
   la tenuta del protocollo informatico, della gestione dei flussi
   documentali e degli archivi autorizza lo svolgimento anche manuale
   delle operazioni di registrazione di protocollo su uno o più registri
   di emergenza, ogni qualvolta per cause tecniche non sia possibile
   utilizzare la normale procedura informatica. Sul registro di
   emergenza sono riportate la causa, la data e l’ora di inizio
   dell’interruzione nonché la data e l’ora del ripristino della
   funzionalità del sistema. 2. Qualora l’impossibilità di utilizzare la
   procedura informatica si prolunghi oltre ventiquattro ore, per cause
   di eccezionale gravità, il responsabile per la tenuta del protocollo
   può autorizzare l’uso del registro di emergenza per periodi
   successivi di non più di una settimana. Sul registro di emergenza
   vanno riportati gli estremi del provvedimento di autorizzazione. 3.
   Per ogni giornata di registrazione di emergenza è riportato sul
   registro di emergenza il numero totale di operazioni registrate
   manualmente. 4. La sequenza numerica utilizzata su un registro di
   emergenza, anche a seguito di successive interruzioni, deve comunque
   garantire l’identificazione univoca dei documenti registrati
   nell’ambito del sistema documentario dell’area organizzativa
   omogenea. 5. Le informazioni relative ai documenti protocollati in
   emergenza sono inserite nel sistema informatico, utilizzando
   un’apposita funzione di recupero dei dati, senza ritardo al
   ripristino delle funzionalità del sistema. Durante la fase di
   ripristino, a ciascun documento registrato in emergenza viene
   attribuito un numero di protocollo del sistema informatico ordinario,
   che provvede a mantenere stabilmente la correlazione con il numero
   utilizzato in emergenza”.

.. [18]
    L’art. 53, comma 5, del TUDA prevede che: “Sono oggetto di
   registrazione obbligatoria i documenti ricevuti e spediti
   dall’amministrazione e tutti i documenti informatici. Ne sono esclusi
   le gazzette ufficiali, i bollettini ufficiali e i notiziari della
   pubblica amministrazione, le note di ricezione delle circolari e
   altre disposizioni, i materiali statistici, gli atti preparatori
   interni, i giornali, le riviste, i libri, i materiali pubblicitari,
   gli inviti a manifestazioni e tutti i documenti già soggetti a
   registrazione particolare dell’amministrazione”.

.. [19]
    L’art. 9, comma 1, del d.lgs. 33/2013, prevede che: “Ai fini della
   piena accessibilità delle informazioni pubblicate, nella home page
   dei siti istituzionali è collocata un'apposita sezione denominata
   «Amministrazione trasparente», al cui interno sono contenuti i dati,
   le informazioni e i documenti pubblicati ai sensi della normativa
   vigente. Le amministrazioni non possono disporre filtri e altre
   soluzioni tecniche atte ad impedire ai motori di ricerca web di
   indicizzare ed effettuare ricerche all'interno della sezione
   «Amministrazione trasparente»”.

Formati di file
---------------

I formati da utilizzare nell’ambito delle presenti Linee guida sono
quelli previsti dall’Allegato 2 “Formati di file e riversamento”. Nello
scegliere i formati di file di cui sopra, da utilizzare per i propri
documenti informatici, i soggetti di cui all’art. 2 comma 2 e comma 3
del CAD possono effettuare una valutazione di interoperabilità che tenga
conto dei seguenti fattori: formati aperti, non proprietari, standard
*de iure*, estendibili, parlanti, completamente robusti, indipendenti
dal dispositivo.

Le pubbliche amministrazioni garantiscono sempre la gestione dei formati
classificati nell’Allegato 2 “Formati di file e riversamento” come
“generici”, secondo la distinzione introdotta nell’Allegato 2 tra
formati di file generici e specifici.

Qualora l’ordinamento giuridico preveda, per particolari categorie di
documenti elettronici, degli obblighi relativamente all’uso di formati
di file specifici ovvero di vincoli aggiuntivi su formati generici
(quali, ad esempio, l’uso di particolari dialetti o specializzazioni per
formati generici), le pubbliche amministrazioni, assolvendo tali
obblighi, accettano i suddetti documenti elettronici solo se prodotti
nei formati o con i vincoli aggiuntivi obbligatori.

È possibile utilizzare formati diversi da quelli elencati nell’Allegato
2 “Formati di file e riversamento”, effettuando una valutazione di
interoperabilità.

La valutazione di interoperabilità è effettuata in base alle indicazioni
previste nell’Allegato 2 “Formati di file e riversamento”. La
valutazione di interoperabilità, in quanto parte della gestione
documentale, viene effettuata periodicamente e, comunque, ogni anno,
allo scopo di individuare tempestivamente cambiamenti delle condizioni
espresse dai punti sopra elencati.

Il manuale di gestione documentale contiene l’elenco dei formati
utilizzati e la valutazione di interoperabilità.

Riversamento
------------

A seguito della valutazione di interoperabilità, i soggetti di cui
all’art. 2 comma 2 e comma 3 del CAD valutano l’esigenza o l’opportunità
di effettuare o pianificare il riversamento dei file da un formato di
file ad un altro formato, sempre tenendo in considerazione quanto
previsto nel punto precedente. Il riversamento è effettuato in base alle
indicazioni previste nell’Allegato 2 “Formati di file e riversamento”.

Trasferimento al sistema di conservazione
-----------------------------------------

I termini entro cui i documenti informatici e le aggregazioni
documentali informatiche devono essere trasferiti in conservazione sono
stabiliti in conformità alla normativa vigente e al piano di
conservazione.

Coerentemente con quanto stabilito dal Codice dei beni culturali, il
trasferimento a un sistema di conservazione di documenti e aggregazioni
documentali informatiche, appartenenti ad archivi pubblici e privati
dichiarati di interesse storico particolarmente importante, è
assoggettato all’obbligo di cui all’art. 21 del Codice dei Beni
Culturali [20]_ di comunicazione agli organi competenti in materia di
tutela dei beni archivistici o, nel caso di affidamento esterno, alla
loro autorizzazione.

I documenti informatici e le aggregazioni documentali informatiche
possono essere oggetto di selezione e scarto nel sistema di gestione
documentale nel rispetto della normativa sui beni culturali.

.. [20]
    L’art. 21, comma 1, del Codice dei beni culturali prevede che: “Sono
   subordinati ad autorizzazione del Ministero: a) la rimozione o la
   demolizione, anche con successiva ricostituzione, dei beni culturali;
   b) lo spostamento, anche temporaneo, dei beni culturali mobili, salvo
   quanto previsto ai commi 2 e 3; c) lo smembramento di collezioni,
   serie e raccolte; d) lo scarto dei documenti degli archivi pubblici e
   degli archivi privati per i quali sia intervenuta la dichiarazione ai
   sensi dell'articolo 13, nonché lo scarto di materiale bibliografico
   delle biblioteche pubbliche, con l’eccezione prevista all’articolo
   10, comma 2, lettera c), e delle biblioteche private per le quali sia
   intervenuta la dichiarazione ai sensi dell’articolo 13; e) il
   trasferimento ad altre persone giuridiche di complessi organici di
   documentazione di archivi pubblici, nonché di archivi privati per i
   quali sia intervenuta la dichiarazione ai sensi dell’articolo 13”.

   Il successivo comma 3 prevede che: “Lo spostamento degli archivi
   correnti dello Stato e degli enti ed istituti pubblici non è soggetto
   ad autorizzazione, ma comporta l'obbligo di comunicazione al
   Ministero per le finalità di cui all'articolo 18”.

Misure di sicurezza 
-------------------

Nell’attuazione delle presenti Linee Guida, le Pubbliche Amministrazioni
sono tenute ad ottemperare alle misure minime di sicurezza ICT emanate
dall’AgID con circolare del 18 aprile 2017, n. 2/2017. In tale ottica,
il responsabile della gestione documentale ovvero, ove nominato, il
coordinatore della gestione documentale predispone, in accordo con il
responsabile della sicurezza, il responsabile della conservazione di cui
al paragrafo 4.6, il responsabile dell’ufficio per la transizione al
digitale e acquisito il parere del responsabile della protezione dei
dati personali, il piano della sicurezza del sistema di gestione
informatica dei documenti, nell’ambito del piano generale della
sicurezza ed in coerenza con quanto previsto dal Piano Triennale per
l’Informatica nella Pubblica Amministrazione vigente.

I soggetti privati appartenenti ad organizzazioni che applicano
particolari regole di settore per la sicurezza dei propri sistemi
informatici possono adottare misure di sicurezza per garantire la tenuta
del documento informatico. Le citate misure di sicurezza ICT emanate
dall’AGID possono costituire, a tal fine, un modello di riferimento.

.. forum_italia::
   :topic_id: 11696
   :scope: document
