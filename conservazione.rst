Conservazione
=============

Sistema di conservazione
------------------------

Nella Pubblica Amministrazione, il sistema di gestione documentale
trasferisce al sistema di conservazione, ai sensi dell’art. 44, comma
1-bis, del CAD [1]_,:

a) i fascicoli informatici chiusi e le serie informatiche chiuse,
   trasferendoli dall’archivio corrente o dall’archivio di deposito;

b) i fascicoli informatici e le serie non ancora chiuse trasferendo i
   documenti in essi contenuti sulla base di specifiche esigenze
   dell’ente, con particolare attenzione per i rischi di obsolescenza
   tecnologica.

Il sistema di conservazione assicura, dalla presa in carico fino
all’eventuale scarto, la conservazione dei seguenti oggetti digitali in
esso conservati, tramite l’adozione di regole, procedure e tecnologie,
garantendone le caratteristiche di autenticità, integrità, affidabilità,
leggibilità, reperibilità:

a) i documenti informatici e i documenti amministrativi informatici con
   i metadati ad essi associati\ [STRIKEOUT:;]

b) le aggregazioni documentali informatiche (fascicoli e serie) con i
   metadati ad esse associati contenenti i riferimenti che univocamente
   identificano i singoli oggetti documentali che costituiscono le
   aggregazioni medesime, nel rispetto di quanto indicato per le
   Pubbliche Amministrazioni nell’articolo 67, comma 2, del DPR
   445/2000 [2]_ e art. 44, comma 1-bis, CAD;

c) gli archivi informatici con i metadati associati.

Il sistema di conservazione garantisce l’accesso all’oggetto conservato
per il periodo previsto dal piano di conservazione del titolare
dell’oggetto della conservazione e dalla normativa vigente, o per un
tempo superiore eventualmente concordato tra le parti, indipendentemente
dall'evoluzione del contesto tecnologico.

Il sistema di conservazione è logicamente distinto dal sistema di
gestione documentale.

Gli elenchi degli standard, delle specifiche tecniche e dei formati
utilizzabili quali riferimento per il sistema di conservazione sono
riportati negli allegati 2 “Formati di file e riversamento” e 4
“Standard e specifiche tecniche”.

.. [1]
    L’art. 44, comma 1-bis, del CAD prevede che: “Il sistema di gestione
   dei documenti informatici delle pubbliche amministrazioni è gestito
   da un responsabile che opera d’intesa con il dirigente dell’ufficio
   di cui all’articolo 17 del presente Codice, il responsabile del
   trattamento dei dati personali di cui all’articolo 29 del decreto
   legislativo 30 giugno 2003, n. 196, ove nominato, e con il
   responsabile del sistema della conservazione dei documenti
   informatici delle pubbliche amministrazioni, nella definizione e
   gestione delle attività di rispettiva competenza. Almeno una volta
   all’anno il responsabile della gestione dei documenti informatici
   provvede a trasmettere al sistema di conservazione i fascicoli e le
   serie documentarie anche relative a procedimenti non conclusi”.

.. [2]
    L’art. 67, comma 2, del TUDA prevede che: “Il trasferimento deve
   essere attuato rispettando l’organizzazione che i fascicoli e le
   serie avevano nell’archivio corrente”.

Pacchetti informativi
---------------------

Gli oggetti della conservazione sono trattati dal sistema di
conservazione in pacchetti informativi che si distinguono in:

a) pacchetti di versamento;

b) pacchetti di archiviazione;

c) pacchetti di distribuzione.

L’interoperabilità tra i sistemi di conservazione dei soggetti che
svolgono attività di conservazione è garantita dall’applicazione delle
specifiche tecniche del pacchetto di archiviazione definite dalla norma
UNI 11386 - Standard SInCRO - Supporto all'Interoperabilità nella
Conservazione e nel Recupero degli Oggetti digitali.

Il Titolare dell’oggetto della conservazione utilizza, già al momento
della formazione, le modalità e i formati individuati nel manuale di
conservazione in conformità con le presenti Linee Guida.

Modelli organizzativi della conservazione
-----------------------------------------

Il processo di conservazione può essere svolto all’interno o all’esterno
della struttura organizzativa dell’ente.

Le Pubbliche Amministrazioni realizzano il processo di conservazione ai
sensi dall’art. 34, comma 1-bis, del CAD [3]_, fatte salve le competenze
del Ministero per i beni e le attività culturali ai sensi del decreto
legislativo 22 gennaio 2004, n. 42.

Le Pubbliche Amministrazioni possono esternalizzare il servizio di
conservazione solo attraverso l’affidamento ad un conservatore
accreditato. I requisiti del processo di conservazione, le
responsabilità e i compiti del responsabile della conservazione e del
responsabile del servizio di conservazione, e le loro modalità di
interazione sono formalizzate nel manuale di conservazione del Titolare
dell’oggetto della conservazione e nelle specifiche del contratto o
della convenzione di servizio. Tali modalità trovano riscontro anche nel
manuale di conservazione del conservatore accreditato.

.. [3]
    L’art. 34, comma 1-bis, del CAD prevede che: “Le pubbliche
   amministrazioni possono procedere alla conservazione dei documenti
   informatici:

   a) all’interno della propria struttura organizzativa;

   b) affidandola, in modo totale o parziale, nel rispetto della
   disciplina vigente, ad altri soggetti, pubblici o privati accreditati
   come conservatori presso l’AgID”.

Conservatori accreditati
------------------------

I conservatori accreditati sono soggetti pubblici e privati che svolgono
attività di conservazione e che ottengono, previa domanda di
accreditamento ad AGID, il riconoscimento del possesso dei requisiti del
livello più elevato, in termini di qualità e di sicurezza.

L’AGID ha predisposto un modello di manuale di conservazione e piano
della sicurezza per i soggetti che intendono accreditarsi come
conservatori.

Il conservatore accreditato individua i seguenti profili professionali
nella propria struttura organizzativa:

-  Responsabile del servizio di conservazione;

-  Responsabile della funzione archivistica di conservazione;

-  Responsabile della protezione dei dati personali;

-  Responsabile della sicurezza dei sistemi per la conservazione;

-  Responsabile dei sistemi informativi per la conservazione;

-  Responsabile dello sviluppo e della manutenzione del sistema di
   conservazione.

Ruoli e responsabilità
----------------------

I ruoli individuati nel processo di conservazione sono:

a) titolare dell’oggetto della conservazione;

b) produttore dei PdV;

c) utente abilitato;

d) responsabile della conservazione

e) conservatore.

Nelle Pubbliche Amministrazioni, il ruolo di produttore del PdV è svolto
da persona interna alla struttura organizzativa.

L'utente abilitato può richiedere al sistema di conservazione l’accesso
ai documenti per acquisire le informazioni di interesse nei limiti
previsti dalla legge e nelle modalità previste dal manuale di
conservazione.

Nelle Pubbliche Amministrazioni il responsabile della gestione
documentale o il coordinatore della gestione documentale, ove nominato,
svolge il ruolo di produttore di PdV e assicura la trasmissione del
pacchetto di versamento al sistema di conservazione, secondo le modalità
operative definite nel manuale di conservazione.

Nel caso di affidamento a terzi, il produttore di PdV provvede a
generare e trasmettere al sistema di conservazione i pacchetti di
versamento nelle modalità e con i formati concordati con il conservatore
e descritti nel manuale di conservazione del sistema di conservazione.
Provvede inoltre a verificare il buon esito della operazione di
trasferimento al sistema di conservazione.

Responsabile della conservazione
--------------------------------

Il responsabile della conservazione opera secondo quanto previsto
dall’art. 44, comma 1-quater, del CAD [4]_.

Nella Pubblica Amministrazione, il responsabile della conservazione:

a) è un ruolo previsto dall’organigramma del Titolare dell’oggetto di
   conservazione;

b) è un dirigente o un funzionario interno formalmente designato e in
   possesso di idonee competenze giuridiche, informatiche ed
   archivistiche;

c) può essere svolto dal responsabile della gestione documentale o dal
   coordinatore della gestione documentale, ove nominato.

Per i soggetti diversi dalla Pubblica Amministrazione, il ruolo del
responsabile della conservazione può essere svolto da un soggetto
esterno all’organizzazione, in possesso di idonee competenze giuridiche,
informatiche ed archivistiche, purché terzo rispetto al Conservatore al
fine di garantire la funzione del Titolare dell’oggetto di conservazione
rispetto al sistema di conservazione.

Il responsabile della conservazione definisce e attua le politiche
complessive del sistema di conservazione e ne governa la gestione con
piena responsabilità ed autonomia.

Il responsabile della conservazione, sotto la propria responsabilità,
può delegare lo svolgimento delle proprie attività o parte di esse a uno
o più soggetti, che all’interno della struttura organizzativa, abbiano
specifiche competenze ed esperienze. Tale delega, riportata nel manuale
di conservazione, deve individuare le specifiche funzioni e competenze
delegate.

In particolare, il responsabile della conservazione:

a) definisce le politiche di conservazione e i requisiti funzionali del
   sistema di conservazione, in conformità alla normativa vigente e
   tenuto conto degli standard internazionali, in ragione delle
   specificità degli oggetti digitali da conservare (documenti
   informatici, aggregazioni informatiche, archivio informatico), della
   natura delle attività che il Titolare dell’oggetto di conservazione
   svolge e delle caratteristiche del sistema di gestione documentale
   adottato;

b) gestisce il processo di conservazione e ne garantisce nel tempo la
   conformità alla normativa vigente;

c) genera e sottoscrive il rapporto di versamento, secondo le modalità
   previste dal manuale di conservazione;

d) genera e sottoscrive il pacchetto di distribuzione con firma digitale
   o firma elettronica qualificata, nei casi previsti dal manuale di
   conservazione;

e) effettua il monitoraggio della corretta funzionalità del sistema di
   conservazione;

f) effettua la verifica periodica, con cadenza non superiore ai cinque
   anni, dell’integrità e della leggibilità dei documenti informatici e
   delle aggregazioni documentarie degli archivi;

g) al fine di garantire la conservazione e l’accesso ai documenti
   informatici, adotta misure per rilevare tempestivamente l’eventuale
   degrado dei sistemi di memorizzazione e delle registrazioni e, ove
   necessario, per ripristinare la corretta funzionalità; adotta
   analoghe misure con riguardo all’obsolescenza dei formati;

h) provvede alla duplicazione o copia dei documenti informatici in
   relazione all’evolversi del contesto tecnologico, secondo quanto
   previsto dal manuale di conservazione;

i) adotta le misure necessarie per la sicurezza fisica e logica del
   sistema di conservazione come previsto dal par. 4.11;

j) assicura la presenza di un pubblico ufficiale, nei casi in cui sia
   richiesto il suo intervento, garantendo allo stesso l’assistenza e le
   risorse necessarie per l’espletamento delle attività al medesimo
   attribuite;

k) assicura agli organismi competenti previsti dalle norme vigenti
   l’assistenza e le risorse necessarie per l’espletamento delle
   attività di verifica e di vigilanza;

l) provvede per le amministrazioni statali centrali e periferiche a
   versare i documenti informatici, le aggregazioni informatiche e gli
   archivi informatici, nonché gli strumenti che ne garantiscono la
   consultazione, rispettivamente all’Archivio centrale dello Stato e
   agli archivi di Stato territorialmente competenti, secondo le
   tempistiche fissate dall’art. 41, comma 1, del Codice dei beni
   culturali [5]_;

m) predispone il manuale di conservazione di cui al par. 4.7 e ne cura
   l’aggiornamento periodico in presenza di cambiamenti normativi,
   organizzativi, procedurali o tecnologici rilevanti.

Nel caso in cui il servizio di conservazione venga affidato ad un
conservatore accreditato, le attività suddette o alcune di esse, ad
esclusione della lettera m), potranno essere affidate al responsabile
del servizio di conservazione.

Si precisa che il nominativo ed i riferimenti del responsabile della
conservazione devono essere indicati nelle specifiche del contratto o
della convenzione di servizio con il Conservatore accreditato nel quale
sono anche riportate le attività affidate al responsabile del servizio
di conservazione.

.. [4]
    L’art. 44, comma 1-quater, del CAD prevede che: “Il responsabile
   della conservazione, che opera d’intesa con il responsabile del
   trattamento dei dati personali, con il responsabile della sicurezza e
   con il responsabile dei sistemi informativi, può affidare, ai sensi
   dell’articolo 34, comma 1-bis, lettera b), la conservazione dei
   documenti informatici ad altri soggetti, pubblici o privati, che
   offrono idonee garanzie organizzative, e tecnologiche e di protezione
   dei dati personali. Il responsabile della conservazione della
   pubblica amministrazione, che opera d’intesa, oltre che con i
   responsabili di cui al comma 1-bis, anche con il responsabile della
   gestione documentale, effettua la conservazione dei documenti
   informatici secondo quanto previsto all’articolo 34, comma 1-bis”.

.. [5]
    L’art. 41, comma 1, del Codice dei beni culturali prevede che: “Gli
   organi giudiziari e amministrativi dello Stato versano all'archivio
   centrale dello Stato e agli archivi di Stato i documenti relativi
   agli affari esauriti da oltre trent'anni, unitamente agli strumenti
   che ne garantiscono la consultazione. Le liste di leva e di
   estrazione sono versate settant'anni dopo l'anno di nascita della
   classe cui si riferiscono. Gli archivi notarili versano gli atti
   notarili ricevuti dai notai che cessarono l'esercizio professionale
   anteriormente all'ultimo centennio”.

Manuale di conservazione
------------------------

Il manuale di conservazione deve illustrare dettagliatamente
l’organizzazione, i soggetti coinvolti e i ruoli svolti dagli stessi, il
modello di funzionamento, la descrizione del processo, la descrizione
delle architetture e delle infrastrutture utilizzate, le misure di
sicurezza adottate e ogni altra informazione utile alla gestione e alla
verifica del funzionamento, nel tempo, del sistema di conservazione.

Il manuale di conservazione è un documento informatico che riporta,
almeno:

a) i dati dei soggetti che nel tempo hanno assunto la responsabilità del
   sistema di conservazione, descrivendo in modo puntuale, in caso di
   delega, i soggetti, le funzioni e gli ambiti oggetto della delega
   stessa;

b) la struttura organizzativa comprensiva delle funzioni, delle
   responsabilità e degli obblighi dei diversi soggetti che intervengono
   nel processo di conservazione;

c) la descrizione delle tipologie degli oggetti digitali sottoposti a
   conservazione, comprensiva dell’indicazione dei formati gestiti, dei
   metadati da associare alle diverse tipologie di oggetti e delle
   eventuali eccezioni;

d) la descrizione delle modalità di presa in carico di uno o più
   pacchetti di versamento, comprensiva della predisposizione del
   rapporto di versamento;

e) la descrizione del processo di conservazione e del trattamento dei
   pacchetti di archiviazione;

f) la modalità di svolgimento del processo di esibizione e di
   esportazione dal sistema di conservazione con la produzione del
   pacchetto di distribuzione;

g) la descrizione del sistema di conservazione, comprensivo di tutte le
   componenti tecnologiche, fisiche e logiche, opportunamente
   documentate e delle procedure di gestione e di evoluzione delle
   medesime;

h) la descrizione delle procedure di monitoraggio della funzionalità del
   sistema di conservazione e delle verifiche sull’integrità degli
   archivi con l’evidenza delle soluzioni adottate in caso di anomalie;

i) la descrizione delle procedure per la produzione di duplicati o
   copie;

j) i tempi entro i quali le diverse tipologie di oggetti digitali devono
   essere trasferite in conservazione ed eventualmente scartate,
   qualora, nel caso delle Pubbliche Amministrazioni, non siano già
   indicati nel piano di conservazione allegato al manuale di gestione
   documentale;

k) le modalità con cui viene richiesta la presenza di un pubblico
   ufficiale, indicando anche quali sono i casi per i quali è previsto
   il suo intervento;

l) le normative in vigore nei luoghi dove sono conservati gli oggetti
   digitali.

Le Pubbliche Amministrazioni sono tenute a redigere, adottare con
provvedimento formale e pubblicare sul proprio sito istituzionale il
Manuale di conservazione, ossia un documento informatico che descrive il
sistema di conservazione. La pubblicazione è realizzata in una parte
chiaramente identificabile dell’area “Amministrazione trasparente”
prevista dall’art. 9 del d.lgs. 33/2013.

In caso di affidamento del servizio di conservazione ad un conservatore
accreditato, le Pubbliche Amministrazioni possono descrivere nel proprio
manuale anche le attività del processo di conservazione affidate al
conservatore accreditato, in conformità con il contenuto del manuale di
conservazione predisposto da quest’ultimo, o rinviare, per le parti di
competenza, al manuale del conservatore accreditato.

Resta fermo l’obbligo in carico alla Pubblica Amministrazione di
individuare e pubblicare i tempi di versamento, le tipologie documentali
trattate, i metadati, le modalità di trasmissione dei PdV e le
tempistiche di selezione e scarto dei propri documenti informatici.

Resta ferma inoltre la competenza del Ministero per i beni e le attività
culturali in materia di tutela dei sistemi di conservazione sugli
archivi pubblici e privati che rivestono interesse storico
particolarmente importante, così come disciplinato dalla normativa sui
beni culturali.

Processo di conservazione
-------------------------

Il trasferimento dell’oggetto di conservazione nel sistema di
conservazione avviene generando un PdV nelle modalità e con il formato
previsti dal manuale di conservazione di cui al paragrafo 4.7.

Il processo di conservazione prevede:

a) l’acquisizione da parte del sistema di conservazione del PdV per la
   sua presa in carico;

b) la verifica che il PdV e gli oggetti digitali contenuti siano
   coerenti con le modalità previste dal manuale di conservazione e con
   quanto indicato nell’ allegato 2 “Formati di file e riversamento”
   relativo ai formati; 

c) il rifiuto del PdV, nel caso in cui le verifiche di cui alla lettera
   b) abbiano evidenziato delle anomalie. Il numero massimo di rifiuti è
   stabilito nell’ambito di un contratto o convenzione e non può essere
   inferiore a 3, oltre il quale il conservatore non è più tenuto ad
   accettare quell'oggetto in conservazione. Tale misura serve a
   sensibilizzare il Produttore nella fase di predisposizione del PdV;

d) la generazione, anche in modo automatico, del rapporto di versamento
   relativo ad uno o più pacchetti di versamento, univocamente
   identificato dal sistema di conservazione e contenente un riferimento
   temporale, specificato con riferimento al Tempo universale coordinato
   (UTC), e una o più impronte, calcolate sull’intero contenuto del
   pacchetto di versamento, secondo le modalità descritte nel manuale di
   conservazione;

e) l’eventuale sottoscrizione del rapporto di versamento con la firma
   digitale o firma elettronica qualificata o avanzata apposta dal
   responsabile della conservazione o dal responsabile del servizio di
   conservazione, ove prevista nel manuale di conservazione;

f) la preparazione, la sottoscrizione con firma digitale o firma
   elettronica qualificata o avanzata del responsabile della
   conservazione o dal responsabile del servizio di conservazione con il
   sigillo elettronico qualificato o avanzato del titolare dell'oggetto
   di conservazione o del conservatore accreditato e la gestione del
   pacchetto di archiviazione sulla base delle specifiche della
   struttura dati contenute nell’allegato 4 “Standard e specifiche
   tecniche” e secondo le modalità riportate nel manuale di
   conservazione;

g) la preparazione e la sottoscrizione con firma digitale o firma
   elettronica qualificata o avanzata del responsabile della
   conservazione o del responsabile del servizio di conservazione,
   oppure l'apposizione del sigillo elettronico qualificato o avanzato,
   secondo le modalità indicate nel manuale di conservazione, del
   pacchetto di distribuzione ai fini dell’esibizione richiesta
   dall’utente;

h) ai fini della interoperabilità tra sistemi di conservazione, i
   pacchetti di distribuzione possono contenere parte, uno o più i
   pacchetti di archiviazione;

i) la produzione di duplicati informatici o di copie informatiche
   effettuati su richiesta degli utenti in conformità a quanto previsto
   dalle presenti linee guida;

j) la produzione di copie informatiche tramite attività di riversamento
   al fine di adeguare il formato alle esigenze conservative di
   leggibilità nel tempo in base alle indicazioni previste dall'allegato
   2 “Formati di file e riversamento”;

k) l’eventuale scarto del pacchetto di archiviazione dal sistema di
   conservazione alla scadenza dei termini di conservazione previsti
   dalla norma o secondo quanto indicato dal piano di conservazione del
   Titolare dell’oggetto di conservazione e le procedure descritte
   nel successivo paragrafo 4.12;

l) nel caso degli archivi pubblici o privati, che rivestono interesse
   storico particolarmente importante, l’eventuale scarto del pacchetto
   di archiviazione avviene previa autorizzazione del MIBAC rilasciata
   al Titolare dell’oggetto della conservazione secondo quanto previsto
   dalla normativa vigente in materia e al successivo paragrafo 4.12.

Nel caso di affidamento a terzi del servizio di conservazione le
modalità sono indicate nei manuali del Titolare dell’oggetto di
conservazione e del conservatore accreditato e concordate tra le parti.

Infrastrutture
--------------

Fatto salvo quanto previsto dal Codice dei beni culturali, i sistemi di
conservazione delle Pubbliche Amministrazioni e i sistemi di
conservazione dei conservatori accreditati, ai fini della vigilanza da
parte dell’Agenzia per l'Italia digitale su questi ultimi, prevedono la
materiale conservazione dei dati e delle copie di sicurezza sul
territorio nazionale e garantiscono un accesso ai dati presso la sede
del Titolare dell’oggetto di conservazione e misure di sicurezza
conformi a quelle stabilite dalle presenti linee guida.

Le componenti tecnologiche hardware e software utilizzate dai sistemi di
conservazione delle Pubbliche Amministrazioni e dei conservatori
accreditati sono segregate fisicamente e logicamente per i servizi di
cui all’art. 29 del CAD [6]_. Qualora i servizi vengano erogati in
modalità cloud, il servizio deve essere qualificato come previsto dalla
Circolare Agid n. 3 del 9 aprile 2019 e, conseguentemente, essere
presente nel “Catalogo dei servizi Cloud per la PA qualificati”
(https://cloud.italia.it/marketplace/supplier/market/index.html).

.. [6]
    L’art. 29, comma 1, del CAD prevede che: “I soggetti che intendono
   fornire servizi fiduciari qualificati o svolgere l’attività di
   gestore di posta elettronica certificata o di gestore dell’identità
   digitale di cui all’articolo 64 presentano all’AgID domanda di
   qualificazione, secondo le modalità fissate dalle Linee guida. I
   soggetti che intendono svolgere l’attività di conservatore di
   documenti informatici presentano all’AgID domanda di accreditamento,
   secondo le modalità fissate dalle Linee guida”

Modalità di esibizione
----------------------

Fermi restando gli obblighi previsti in materia di esibizione dei
documenti dalla normativa vigente, il sistema di conservazione permette
ai soggetti autorizzati l’accesso diretto, anche da remoto, agli oggetti
digitali conservati, attraverso la produzione di pacchetti di
distribuzione secondo le modalità descritte nel manuale di
conservazione. Nel caso di affidamento esterno del servizio di
conservazione tali modalità sono concordate tra le parti e indicate nei
rispettivi manuali.

Sicurezza del sistema di conservazione
--------------------------------------

Nelle Pubbliche Amministrazioni, il responsabile della conservazione, di
concerto con il responsabile della sicurezza e con il responsabile della
transizione digitale, acquisito il parere del responsabile della
protezione dei dati personali, provvede a predisporre, nell’ambito del
piano generale della sicurezza, il piano della sicurezza del sistema di
conservazione, mettendo in atto opportune misure tecniche e
organizzative per garantire un livello di sicurezza adeguato al rischio
in materia di protezione dei dati personali, ai sensi dell’art. 32 del
Regolamento (UE) 2016/679 [7]_, e in aderenza alle linee guida emanate
dall’Agenzia per l’Italia digitale con riferimento alle misure minime di
sicurezza in ambito ICT “Misure minime di sicurezza ICT per le pubbliche
amministrazioni”.

Le suddette misure sono descritte nel manuale di conservazione di cui al
par. 4.7, ove è predisposta altresì la proceduta da adottarsi in caso di
violazione dei dati personali ai sensi degli artt. 33-34 del Regolamento
(UE) 2016/679 [8]_.

Nel caso di affidamento esterno del servizio di conservazione misure di
sicurezza sono descritte nel manuale del conservatore.

I soggetti privati appartenenti ad organizzazioni che già adottano
particolari regole di settore per la sicurezza dei sistemi informativi
adeguano il sistema di conservazione a tali regole. Gli altri soggetti
possono adottare quale modello di riferimento le regole di sicurezza
indicate dall’articolo 51 del CAD [9]_ e dalle suddette linee guida
emanate dall’Agenzia per l’Italia digitale in merito alle misure minime
di sicurezza in ambito ICT.

.. [7]
    L’art. 32 del Regolamento (UE) 2016/679 prevede che: “1. Tenendo
   conto dello stato dell'arte e dei costi di attuazione, nonché della
   natura, dell'oggetto, del contesto e delle finalità del trattamento,
   come anche del rischio di varia probabilità e gravità per i diritti e
   le libertà delle persone fisiche, il titolare del trattamento e il
   responsabile del trattamento mettono in atto misure tecniche e
   organizzative adeguate per garantire un livello di sicurezza adeguato
   al rischio, che comprendono, tra le altre, se del caso:

   a) la pseudonimizzazione e la cifratura dei dati personali;

   b) la capacità di assicurare su base permanente la riservatezza,
   l'integrità, la disponibilità e la resilienza dei sistemi e dei
   servizi di trattamento;

   c) la capacità di ripristinare tempestivamente la disponibilità e
   l'accesso dei dati personali in caso di incidente fisico o tecnico;

   d) una procedura per testare, verificare e valutare regolarmente
   l'efficacia delle misure tecniche e organizzative al fine di
   garantire la sicurezza del trattamento.

   2. Nel valutare l'adeguato livello di sicurezza, si tiene conto in
   special modo dei rischi presentati dal trattamento che derivano in
   particolare dalla distruzione, dalla perdita, dalla modifica, dalla
   divulgazione non autorizzata o dall'accesso, in modo accidentale o
   illegale, a dati personali trasmessi, conservati o comunque trattati.
   3. L'adesione a un codice di condotta approvato di cui all'articolo
   40 o a un meccanismo di certificazione approvato di cui all'articolo
   42 può essere utilizzata come elemento per dimostrare la conformità
   ai requisiti di cui al paragrafo 1 del presente articolo. 4. Il
   titolare del trattamento e il responsabile del trattamento fanno sì
   che chiunque agisca sotto la loro autorità e abbia accesso a dati
   personali non tratti tali dati se non è istruito in tal senso dal
   titolare del trattamento, salvo che lo richieda il diritto
   dell'Unione o degli Stati membri”.

.. [8]
    Gli artt. 33 e 34 del Regolamento (UE) 2016/679 prevedono,
   rispettivamente, la procedura di notifica di una violazione dei dati
   personali all'autorità di controllo e quella di comunicazione di una
   violazione dei dati personali all’interessato.

.. [9]
    L’art. 51, comma 2, del CAD, prevede che: “I documenti informatici
   delle pubbliche amministrazioni devono essere custoditi e controllati
   con modalità tali da ridurre al minimo i rischi di distruzione,
   perdita, accesso non autorizzato o non consentito o non conforme alle
   finalità della raccolta”.

Selezione e scarto dei documenti informatici
--------------------------------------------

I documenti informatici e le aggregazioni documentali informatiche
possono essere oggetto di selezione e scarto nel sistema di
conservazione nel rispetto della normativa sui beni culturali.

Nel sistema di conservazione, la selezione e lo scarto dei pacchetti di
archiviazione sono definiti dal Titolare dell’oggetto di conservazione
e, nel caso delle Pubbliche Amministrazioni, secondo quanto indicato dal
piano di conservazione. Nel caso di affidamento esterno del servizio di
conservazione le modalità operative sono concordate dal Titolare
dell’oggetto di conservazione e dal Conservatore.

Il responsabile della conservazione genera l’elenco dei pacchetti di
archiviazione contenenti i documenti destinati allo scarto e, dopo aver
verificato il rispetto dei termini temporali stabiliti dal piano di
conservazione, lo comunica al responsabile della gestione documentale o
del coordinatore della gestione documentale, ove nominato. In caso di
affidamento esterno del servizio di conservazione l’elenco dei pacchetti
di archiviazione contenenti i documenti destinati allo scarto è generato
dal responsabile del servizio di conservazione e trasmesso al
responsabile della conservazione che a sua volta, verificato il rispetto
dei termini temporali stabiliti dal piano di conservazione, lo comunica
al responsabile della gestione documentale o del coordinatore della
gestione documentale.

Nel caso degli archivi pubblici e degli archivi privati, dichiarati di
interesse storico particolarmente importante, l’autorizzazione è
rilasciata dalla Direzione generale Archivi, secondo quanto previsto
dalla normativa vigente in materia di beni culturali.

Le proposte di scarto di pacchetti di archiviazione contenenti documenti
e/o dati sottratti alla libera consultabilità devono essere autorizzate
dal Ministero dell’interno.

Il Titolare dell’oggetto di conservazione, una volta ricevuta
l’autorizzazione, che può essere concessa anche solo su una parte
dell’elenco proposto, procede alla distruzione dei pacchetti di
archiviazione.

Nel caso di affidamento esterno del servizio di conservazione, il
Titolare dell’oggetto di conservazione, una volta ricevuta
l’autorizzazione, che può essere concessa anche solo su una parte
dell’elenco proposto, provvede a trasmetterlo al conservatore affinché
provveda alla distruzione dei pacchetti di archiviazione. 

L’operazione di scarto viene tracciata sul sistema mediante la
produzione di metadati che descrivono le informazioni essenziali sullo
scarto, inclusi gli estremi della richiesta di nulla osta allo scarto e
il conseguente provvedimento autorizzatorio.

Al termine delle operazioni di distruzione dal sistema di conservazione
dei pacchetti di archiviazione scartati, il Titolare dell’oggetto di
conservazione notifica l’esito della procedura di scarto agli organi
preposti alla tutela come già indicato in precedenza. Analoga
comunicazione è inviata al Ministero dell’interno in caso di
eliminazione di pacchetti di archiviazione contenenti documenti e/o dati
di carattere riservato.

Tale operazione avrà completa efficacia solo al momento del completo
aggiornamento delle copie di sicurezza del sistema.

I documenti e le aggregazioni documentali informatiche sottoposti a
scarto nel sistema di conservazione devono essere distrutti anche in
tutti i sistemi gestiti dal Titolare dell’oggetto di conservazione.

.. forum_italia::
   :topic_id: 11697
   :scope: document
